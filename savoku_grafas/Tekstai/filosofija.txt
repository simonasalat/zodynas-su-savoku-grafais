Senovės graikų filosofija yra pirmasis Vakarų filosofijos istorijos etapas. 7–6 amžių prieš Kristų sandūra vadinama 7 išminčių epocha. Įvairiuose šaltiniuose nurodomi skirtingi išminčių vardai, dažniausiai minimi Biantas, Pitakas, Solonas ir Talis Miletietis; pastarasis laikomas pirmuoju filosofu. Anot Aristotelio, bandžiusio rekonstruoti ankstyvąjį filosofijos raidos etapą, Talis Miletietis pirmasis iškėlė klausimą apie galutinį tikrovės pradą (archė). Motyvas, vertęs jį kelti šį klausimą, nėra aiškus. Aristotelis tokiu motyvu laiko nuostabą. Anot jo, žmogų stebina tai, su kuo jis tiesiogiai susiduria savo aplinkoje, vėliau imama stebėtis ir klausti apie galutines visa ko priežastis bei pradus ir filosofuoti. 6–5 amžiuje prieš Kristų gyvenusius filosofus labiausiai stebino pasaulio vienovė ir darna (kosmos). Nuostabą jie išreiškė klausimu apie tikrovės pagrindą sudarantį pradą. Talis Miletietis juo laikė vandenį, Anaksimandras Miletietis – apeironą, Anaksimenas Miletietis – orą. Empedoklio manymu, pasaulis sudarytas iš 4 pradų – žemės, vandens, oro ir ugnies. Demokritas pasaulio vienovę aiškino atomų savaiminiu judėjimu. Ksenofanas, Parmenidas, Zenonas įrodinėjo, kad tikroji būtis yra nedaloma ir nekintanti, o juslėmis suvokiama pasaulio įvairovė ir kitimas tėra tik regimybė. Nors žinojimas, kurio siekė šie mąstytojai, neteikė praktinės naudos, bet nebuvo ir vien smalsumo tenkinimas. Herakleitas pašiepė daugžinystę teigdamas, kad ji žmogaus neišmoko protauti. Filosofinis žinojimas neatsiejamas nuo tam tikro gyvenimo būdo, kuris ir skiria filosofą nuo nefilosofo, tai yra išmintis, pakeičianti visą žmogaus esybę ir suteikianti jo gyvenimui gilesnę prasmę. Manoma, filosofu pirmasis save pavadino Pitagoras. Anot jo, filosofui nerūpi nei garbė, nei nauda, jam svarbu dalykų esmės pažinimas, keičiantis visą žmogaus gyvenimą. Pitagoras subūrė filosofų bendruomenę, kurioje kartu su matematiniais tyrinėjimais buvo praktikuojama griežta askezė, atliekamos iniciacinės praktikos, atskleidžiančios naujiems adeptams slėpinius, susijusius su pomirtiniu gyvenimu. Laikotarpis nuo 7 amžiaus pradžios iki 5 amžiaus prieš Kristų vadinamas ikisokratiniu. Ne taip kaip ankstesnieji filosofai, kurie daugiausia tyrinėjo gamtą, Sokratas svarbiausiu laikė klausimą – kaip žmogui dera gyventi. Filosofiją jis traktavo kaip dorybės ugdymo discipliną. Sokratas polemizavo su sofistais, išmintimi laikančiais iškalbos meną, padedantį nugalėti teisminiuose ginčuose ar politinėse diskusijose. Anot Sokrato, toks požiūris veda į pažintinį bei moralinį reliatyvizmą, nesuderinamą su tikrąja išmintimi – absoliučiais dorovės principais grindžiamu gyvenimu. Sokratas savo filosofiją plėtojo ne rašytinio teksto forma, o gyvu pokalbiu, kurio tikslas buvo padėti pašnekovui įsisąmoninti savąjį nežinojimą, pažadinti jame glūdinčią dorybę ir taip pakeisti jo gyvenimą. Filosofiją, kaip gyvenimo meną, traktavo ir Sokrato mokinių įkurtos filosofinės mokyklos (kinikai, Kirėnės mokykla). Platonas bandė sokratiškąją dorybės ugdymo sampratą susieti su klausimu apie tikrosios būties prigimtį. Anot jo, tikroji būtis yra ne juslėmis suvokiama tikrovė, o ideali, antgamtinė būtis – idėjos, kurias pažinti kliudo kūniška žmogaus prigimtis, todėl filosofas turįs stengtis kiek įmanoma išvaduoti savąją sielą nuo sąsajos su kūnu; tam reikia nuosekliai ir įvairiapusiškai lavintis. Toks lavinimas, apimantis ir intelektinį pažinimą, buvo praktikuojamas Platono įkurtoje mokykloje (Akademijoje). Itin didelė reikšmė čia buvo teikiama matematikai, kurią Platonas traktavo kaip abstraktaus mąstymo, padedančio filosofo sielai išsivaduoti nuo sąsajos su kūnu ir taip tapti panašiu į dievą, lavinimą. Beveik visi Platono tekstai parašyti laisvu pokalbių stiliumi. Juose gausu mito elementų. Neretai tai, kas teigiama viename tekste, paneigiama kitame, nėra darnios požiūrių sistemos.
Filosofijai visą žiniją aprėpiančios sistemos pobūdį bandė suteikti Platono mokinys Aristotelis. Jis skyrė teorinę ir praktinę filosofiją. Teorinę filosofiją sudarė 2 dalys. Pirmojoje, vėliau pavadintoje metafizika, buvo tyrinėjami bendriausi ir pamatiniai tikrovės principai. Antroji dalis – juslėmis suvokiamo pasaulio tyrinėjimas (fizika). Praktinę filosofiją sudarė žmogaus gyvenimui būtinų žinių teikiančios disciplinos – etika, politika, poetika ir retorika. Svarbią vietą Aristotelio sistemoje užėmė logika, formuluojanti universalias mąstymo taisykles. Kiekvienai žinijos sričiai Aristotelis pripažino savitą žinojimo formą, bet aukščiausia filosofinio žinojimo forma laikė nuo bet kokių praktinių reikšmių nepriklausomą grynąją teoriją. Vien jai atsidėjęs žmogus tampąs labiausiai panašus į dievą, kurį Aristotelis suprato kaip gryną, save mąstantį mąstymą.
Helenizmo epochoje susiformavo stoicizmas, skepticizmas, epikūrizmas, neoplatonizmas. Stoikai (Zenonas Kitijietis, Seneka, Epiktetas, Markas Aurelijus) svarbiausiu filosofijos uždaviniu laikė pasaulyje viešpataujančios būtinybės įsisąmoninimą, kurį pasiekęs žmogus ramiai paklūsta pasaulyje viešpataujančiam kosminiam protui. Epikūro įkurtoje mokykloje propaguotas nuosaikus mėgavimasis gyvenimu, kylantis iš žmogaus gyvenimą valdančios neišvengiamybės įsisąmoninimo. Iš esmės panašaus tikslo siekė ir skeptikai (Pironas Elidietis, Sekstas Empirikas), kurie laikėsi požiūrio, jog laimingai galima gyventi tik aiškiai suvokus, kad joks teiginys negali būti galutinai patvirtintas ar paneigtas, tad dera susilaikyti nuo bet kokio sprendimo. Neoplatonizmo atstovas Plotinas pabrėžė ekstatinės (ekstazinės) patirties svarbą filosofiniam gyvenimo būdui. Nors šių filosofinių doktrinų turiniai buvo skirtingi, visos mokyklos filosofiją traktavo panašiai – kaip dvasines pratybas, kurių tikslas ne tiek suteikti žinių apie tikrovę, kiek padėti žmogui pasiekti dvasios ramybę ir laimę.
Helenizmo epochos mokslininkai pabandė susisteminti antikoje susiformavusias skirtingas filosofijos sampratas ir suformulavo šešis filosofijos apibrėžimus: buvinių kaip buvinių pažinimas; dieviškų ir žmogiškų dalykų pažinimas; panašėjimas į Dievą tiek, kiek tai įmanoma žmogui; pasirengimo mirčiai pratybos; menų menas ir mokslų mokslas; išminties meilė.