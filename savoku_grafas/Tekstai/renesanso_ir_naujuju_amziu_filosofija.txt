Renesansas Europoje truko nuo XIII a. pabaigos iki XVII a. vid.
Dantė, Petrarka, Bokačio, Rable, Servantesas, Šekspyras, Leonardas da Vinčis, Mikelandželas, Rafaelis,
Kopernikas, Bruno, Kepleris, Galilėjus,
Daktaras Faustas, M. Liuteris,
M. Mažvydas, M. Daukša.

Viduramžiškas dvasingumas ir asketizmas užleido vietą renesansiniam prakticizmui ir hedonizmui, o filosofija ištirpo veržliame retorikos sraute.
Religijos ar jos sankcionuojamų santykių kritika dažnai įgauna žmogaus ar kurios nors jo galios perdėto aukštinimo, apologijos pavidalą.
Renesanso žmogui svarbu ne tiek titulai ir luomai, kiek jų teikiama nauda.
Tai lemia ir moralę – dėl tikslo, kuris paprastai yra labai praktiškas, galima ir išduoti, ir apšmeižti, ir nunuodyti, o laisvalaikiu ir toliau gėrėtis šedevrais.
Renesanso dvasia Italijoje, ypač po Habsburgų dinastijos, priblėsta, tuo tarpu už Alpių ji įsitvirtina kaskart giliau ir plačiau, nuo nepasitenkinimo bažnytininkų lupikavimu išaugdama iki Reformacijos ir protestantizmo, nuo Biblijos tyrinėjimo ir kritikos – iki naujos astronomijos, mechanikos ir fizikos.
Renesanso filosofija neapeina religinių problemų, bet jos sprendžiamos su tam tikru kryptingumu. Ji norėjo sutaikyti kūną ir dvasią, panteizmą ir antropocentrizmą, pagonybę ir krikščionybę, bet lygybės neišėjo, ir pirmavo pagonybė, kūnas, žmogus.
Dievas yra net radikaliausiai nusiteikusių Renesanso mąstytojų filosofijoje.
Fičinas gieda himną žmogaus genijui, kuris beveik lygus dangaus šviesulių kūrėjo genijui.
Italų XV a. Renesansas apskritai teisingai laikomas grįžimu į pagonybę ir apibūdinamas kaip laisvamanybės arba kartais kaip religinio indiferentiškumo epocha.
Pirmosios spausdintos vokiečių humanistų knygos buvo mokslinė literatūra (kartografijos ir astronomijos knygos, antikinių autorių publikacijos). Religinis apvalkalas yra antrinis dalykas. Svarbiausia vokiečių humanizme – nacionalinio sąmoningumo ir kovos su Romos kurija idėja.
Svarbiausia Renesanso filosofijoje – tas stiprus trūktelėjimas, kuriuo mąstytojai ir kūrėjai sugebėjo išplėšti žmogų iš nuolankumo būklės, padaryti jį visatos centru, gyvenimo šeimininku, visų jo vertybių kūrėju.

Renesanso epochos didieji moksliniai pasiekimai:
1440 spauda
parakas
Koperniko (1473 – 1543) heliocentrinė pasaulio teorija, pakeitusi Ptolemėjo (apie 90 – 168 m.) geocentrinę sistemą.
Dž. Bruno (1548 – 1600) teorija, kad pasaulis yra begalinė ir amžina materialių objektų – žvaigždžių, saulių, planetų – visata, kuri neturi nei ribų, nei centro.
Koperniko teoriją patobulino jau XVII a. Kepleris ir Galilėjus (1564 – 1642). Atrodo, Galilėjus išrado termometrą.

Renesansas išklibino sustingusią scholastinę sistemą.
Tačiau išsivadavimas iš scholastikos reiškė ir tai, kad buvo nekritiškai paimamos kai kurios antikos idėjos. Pačiais didžiausiais astrologijos šalininkais buvo laisvamaniai.
Apie 1590 m. buvo išrastas mikroskopas
1608 m. teleskopas (Lipersijaus išrastas)
Jo mokinys Toričelis barometrą
1600 m. Gilberto knyga apie magnetą
1628 m. Harvėjus parašė veikalą apie kraujo apytaką.

Renesanso epochos pabaigoje iki tol vyravęs laisvas nevaržomas humanistinis ir gamtamokslinis filosofavimas ėmė įgauti grynumą, apibrėžtumą. Renesanso mokslininkams atsivėrusi nauja gamtos tvarka tarsi primetė ją ir filosofijai.

1687 m. Niutono „Pradai…”
Po Niutono atrastų dėsnių dievas dar atrodė reikalingas tam, kad paleistų, užvestų visą tą gamtos mechanizmą.
Bet kai Laplasas padarė prielaidą, kad tos pačios jėgos, kurios veikia dabar, galėjo būti ir planetų atsiradimo priežastimi (jos tų pačių jėgų veikiamos išsiskyrė iš Saulės), dievo vaidmuo dar sumenkėjo. Jis galėjo likti kūrėju, bet ir tai darėsi abejotina, nes nebebuvo aišku, ar pasaulis turėjo pradžią laike.
Kita svarbi aplinkybė, kuri plaukė iš mokslo laimėjimų – tai esminė permaina dėl žmogaus vietos pasaulyje. Todėl Raselas rašo, Renesanse nėra tokio autoriaus, kurio Aristotelis ar Platonas nesuprastų, o XVII a., t. y. naujieji laikai, Platonui, Aristoteliui, Akviniečiui būtų visai nesuprantami.
Kadangi tas naujasis pasaulio vaizdas tiesiogiai prieštaravo tam, kuris buvo susidaręs religijoje, bažnyčia pradžioje priėmė tuos mokslo atradimus kaip eretiškus, kaip nusikalstamus.
Esmingiausi Naujų amžių persitvarkymai susiję su garo ir elektros panaudojimu.
Džeimso Vato (1736 – 1819) garo mašinos, kur tiesiaeigių judesys, transformuotas į sukamąjį, įgalino sukurti visai naują kartą techninių įrengimų, pervedusių pramonę iš manufaktūrų į fabrikinę-mašininę stadiją.
Pasirodo pirmieji garlaiviai (1807 m.) ir garvežiai (1814 m.)

REFORMACIJA

Su Reformacija (Liuterio tezės 1517 m.) Vakarų Europa įžengė į idėjinio pliuralizmo principinio galimumo epochą.
Liuteris ir Kalvinas grįžo prie Augustino, bet išsaugojo tik tą jo mokymo dalį, kuri kalba apie sielos ryšį su dievu, bet ne tą, kur su bažnyčia.
Neliko skaistyklos, indulgencijų.
Mokymu apie sielos likimo po mirties išankstinį nulemtumą pasiekta nepriklausomybė nuo dvasiškių.
„Liuteris nugalėjo vergovę iš dievobaimingumo tik tuo, kad į jos vietą pastatė vergovę iš įsitikinimo. Jis sudaužė tikėjimą autoritetu atkūręs tikėjimo autoritetą. Kunigus jis pavertė pasauliečiais, pavertęs pasauliečius kunigais. Jis išvadavo žmogų iš išorinio religingumo padaręs religingumą vidiniu žmogaus pasauliu. Jis emancipavo kūną nuo pančių, surakinęs pančiais jo širdį” (K. Marksas).

UTOPINIO SOCIALIZMO IDĖJOS

Tomas Moras (More) (1478 – 1535) – „Utopija” 1516 m.
Nėra privačios nuosavybės
Renkama valdžia (visi pareigūnai)
Yra kunigaikštis, bet jo valdžia apribota įstatymais
Griežtas darbo pasidalijimas
Mieste ir kaime dirbančiųjų apykaita (kaime atidirbti po 2 metus)
Visi dirba visuomenei naudingą darbą, nevengia fizinio darbo, net mokslininkai.
Gabieji vaikai į mokslą.
Į netikinčius labai griežtai neigiamas požiūris, nes netikįs žmogus, nejaučiąs baimės, kad po mirties negaus bausmės už nusikaltimus, visus įstatymus ir papročius laikysiąs niekais.
Tikėjimas aukščiausia būtybe – gamta, bet polinkis į krikščionybę.
Pakantumas bet kokiai religijai.

Tomazas Kampanela (Campanella) (1568 – 1639) – „Saulės miestas” 1602 m.
Idealas – beklasė visuomenė, vieningai vieno valdovo, kuris renkamas pareigūnų iki gyvos galvos, valdoma viso pasaulio valstybė, kurioje visos tautos būtų lygiateisės.
Saulės mieste nėra privačios nuosavybės, visi dirba, mokosi, auklėjami bendruomenėje. Šeimos buitis smulkmeniškai reglamentuota.

***
Makiavelis (Machiavelli) (1469 – 1527). Garsiausias jo veikalas „Valdovas“.
Valdžios pasiekimo meno kultas
Valdžia turi priklausyti tam, kas ją sugeba užgrobti ir išlaikyti (nebėra jokios motyvacijos, kad valdžia iš biblinių laikų, dievo ar pan.)
Juridinių teisių atskyrimo idėja (valdovo, aukštuomenės ir liaudies)
Priemonės visos geros, jei tikslas laikomas geru.
Politikos, bažnyčios ir moralės atskyrimas.

M. Montenis (1533 – 1592)
„Esė” – 1580 03 01 – tokią datą nurodo autorius skaitytojui
Jei mokslas nesutaurina mūsų sielos – tai kam jis?
Montenis sako: aš nemanau, kad mokslas – visų dorybių tėvas, o kiekviena yda – tamsumo vaisius.
Labiausiai Monteniui rūpėjo išsiaiškinti pasaulėžiūros, moralės, religijos santykius, mokslo vaidmenį.

F. BEKONAS (BACON)
(1561 – 1626)

Pagrindinis veikalas: „Naujasis organonas, arba teisingi nurodymai, kaip aiškinti gamtą”
Jau savo veikalo pavadinimu jis pabrėžia, kad bando įveikti kai kuriuos stabus – autoritetus: organonu vadinosi Aristotelio pažinimo traktatų rinkinys.
Bekonas rašo, kad Aristotelis bandymą tarsi kankinį ar belaisvį pritempė prie savo sprendimų, todėl jį reikia labiau kaltinti negu naujuosius jo sekėjus (filosofų scholastų giminę), kurie visiškai atsisakė bandymo.
Bekonas ir bando sukurti indukcijos teoriją, siedamas ją su eksperimentu.
„Nuoga ranka ir pats sau paliktas protas neturi didelės jėgos”.
„Tiesa – Laiko duktė, ne Autoriteto”.
Mokslą Bekonas traktavo plačiai, pagal senovės ir viduramžių tradiciją, taip plačiai, kad į mokslo sąvoką pateko ir poezija. Mokslus jis klasifikavo taip: atminties mokslai – istorija, vaizduotės – poezija, proto – mokslas arba filosofija.
Mokslą Bekonas laikė priemone praktiniams tikslams pasiekti: „Scientia ergo potentia”. Žinios jam ne tik tiesa, bet ir galia žmogaus kovoje su gamta. Jei mokslo tikslas praktiškas, tai ir metodas turi būti praktiškas.
Bekono manymu, žmogaus galvojime atsiranda stabai, kurie trukdo laisvai mąstyti. Tų stabų yra 4 rūšys: giminės, olos, aikštės, teatro.
Giminės stabai: „Jie kyla arba iš žmogaus dvasios substancijos vienodumo, arba iš išankstinio jos nusistatymo, arba iš jos ribotumo, arba iš nepaliaujamo jos judėjimo, arba dėl aistrų įtakos, arba dėl jutimų nepakankamo pajėgumo, arba iš suvokimo būdo”.
Aikštės stabai: Žmonės tiki, kad jų protas valdo žodžius. Bet atsitinka ir taip, kad žodžiai nukreipia savo jėgą prieš protą. Tai filosofiją ir mokslą padarė sofistiškus ir neveiklius. Mat, žodžiai dažniausiai imami minios vartojama reikšme ir suskaido daiktus pagal tas ribas, kurios akivaizdžiausios minios protui. O kai aštresnis protas arba atidesnis stebėjimas nori tas ribas perkelti, kad jos labiau atitiktų gamtą, žodžiai ima priešintis. „Stabai, kurie užvaldo protą per žodžius būna dviejų rūšių: mat jie arba nesamų daiktų vardai… arba egzistuojančių daiktų vardai, bet neaiškūs, prastai apibrėžti, neapgalvotai ir šališkai atsieti nuo daiktų”. Pavyzdžiui, pirmosios rūšies stabai: lemtis, pirmasis judintojas, ugnies elementas.
Olos stabai: kiekvienas, be apskritai žmogaus prigimčiai būdingų klaidų, turi olą ar kokią nors nuosavą skylę, kuri laužia ir iškreipia gamtos šviesą. Taip atsitinka arba dėl kiekvieno žmogaus tik jam būdingos individualios prigimties, arba dėl auklėjimo, autoritetų, kuriuos garbina „nes aišku, kad žmogaus dvasia priklausomai nuo to, kaip atskirų žmonių ji sutvarkyta, yra nepastovus, painus ir tartum atsitiktinis dalykas”. „Nesuskaičiuojamais, kartais net nepastebimais būdais aistros užkrečia ir sutepa protą”.
Eksperimentas ir indukcija – du Bekono metodologijos stulpai. Tik taip galima įveikti stabus. Eksperimentas tarnauja faktams nustatyti, indukcija jiems apibendrinti. Eksperimentas turi pakeisti atsitiktinį paliudijimų surinkimą, o laipsniška indukcija turi pakeisti silogizmą (dedukcinį samprotavimą…) Indukcijos tikslas – nustatyti savybes, kurios sudaro daiktų esmę arba jų „formą”.
„Mes neturime būti panašūs nei į vorus, kurie audžia tinklą iš savęs, nei į skruzdes, kurios tik surenka, o turim būti panašūs į bites, kurios ir renka, ir tvarko”.

Bekonas apie valstybę 
„Be to, kaip teisingai pažymėjo Makiavelis, kai valdovai, kurie turi būti tėvais visiems savo pavaldiniams, prisideda prie kurios nors partijos ir linksta prie vienos iš šalių, valstybė tampa panaši į laivą, kuris apsiverčia dėl to, kad nevienodai paskirstytas svoris” (Bekonas)
„Taigi, kai išklibintas ar susilpnintas vienas kuris iš keturių valstybės ramsčių – religija, teisingumas, svarstymas ar iždas, – žmonės turi melstis, kad neištiktų nelaimė”.
Dvejopos maištų priežastys:
didelis skurdas ir didelis nepasitenkinimas.
Motyvai (maištų): religinės naujovės,
mokesčiai, įstatymų ir
papročių pakeitimai,
privilegijų pažeidimai
„Iš pinigų, kaip ir iš mėšlo, nieko gero, jeigu jie neišskirstyti”.

Bekono tradicijas tęsė
T. HOBSAS (HOBBES)
(1588 – 1679)

Jis taip pat kritikavo viduramžių scholastinį galvojimą, ypač viduramžių realizmą. Juokinga ir galvoti, sakė Hobsas, kad be atskirų žmonių yra ir dar kažkas, ką mes vadiname žmogumi apskritai.
Visko pradu Hobsas laikė kūną, materiją. Mūsų pojūčių priežastis – išorinis objektas, kūnas. Patyrimą sudaro jutimai; žmogaus protas tampa pažįstančiu tiek, kiek jame susikaupia jutiminės medžiagos.
Jutimas ir atmintis – įgimti, protingumas – įgytas patyrimu, sugebėjimas samprotauti – įgyjamas darbštumu.
Taigi kiekvieno žinojimo pagrindas yra jutimų ir vaizduotės vaizdiniai, juos mes natūraliai pažįstame. O mokslas yra faktų tarpusavio ryšių ir priklausomybės pažinimas
„Norint filosofuoti, reikalingi tam tikri jusliniai prisiminimai, kurie padėtų atgaivinti primirštas mintis”.
„Visuotinumas yra ne daiktų, o žodžių ypatybė”…, „nes daiktai nebūna nei vienareikšmiai, nei daugiareikšmiai, nei santykiniai, nei absoliutūs”.
„Jų (bendrybių – G. J.) visų vienintelė ir bendra priežastis yra judėjimas. Mat visokių formų įvairovė atsiranda iš jas sukuriančių judėjimų įvairovės”.
„Taigi filosofavimo metodas yra trumpiausias kelias prieiti padarinius, žinant jų priežastis, ir prieiti priežastis, žinant jų padarinius”.
Hobsas manė, kad žmogaus protavimą galima suvesti į aritmetinius veiksmus (kibernetikos idėja): „Samprotavimu aš laikau skaičiavimą. Juk skaičiuoti – tai rasti daugelio sudedamų daiktų sumą arba nustatyti liekaną, kai viena atimama iš kito. Vadinasi, samprotauti yra tas pat kaip sudėti ir atimti, o jei kas prie to pridurs – dauginti ir dalinti, neprieštarausiu, nes daugyba yra tas pat kaip ir lygių dalykų sudėtis, o dalyba – lygių dalykų atimtis, kartojama tiek kartų, kiek tai įmanoma. Taigi, kiekvienas samprotavimas yra du proto veiksmai: sudėtis ir atimtis”. „Pridėdami arba atimdami, t. y. skaičiuodami, vadiname šitai „mąstyti”…”
„Filosofijos tikslas, arba paskirtis, yra tas, kad numatę padarinius, galėtume pasinaudoti jais savo patogumui”.
Bekonas ir Hobsas, vėliau Lokas suformavo empirizmo kryptį pažinime. Jie manė, kad scholastinio galvojimo trūkumai susiję su tuo, kad einama nuo bendrybės prie atskirybės. Ir jie kėlė atvirkščią kelią: nuo atskiro prie bendro, nuo patyrimo eiti prie apibendrinimo.

Hobsas apie valstybę
„Tie, kas nagrinėja kūnų atsiradimą bei savybes, susiduria su dviem visiškai skirtingomis kūnų rūšimis. Pirmosios rūšies kūnai vadinami gamtiniais, nes jie sukurti gamtos. Antrąją rūšį sudaro dalykai ir reiškiniai, atsiradę žmonių valia, iš jų susitarimų ir sutarčių, vadinami valstybe. Todėl ir filosofija susideda pirmiausia iš dviejų dalių – gamtos filosofijos ir valstybės filosofijos”. Valstybės filosofija skyla į dvi dalis: etika tiria papročius ir polinkius, o politika – piliečių pareigas.
„Mat iškėlę kokį nors klausimą, pavyzdžiui, ar tam tikras veiksmas teisėtas ar neteisėtas, ir apibrėžę teisėtą veiksmą kaip įstatymams neprieštaraujantį veiksmą, įstatymą – kaip įsakymą to, kuris turi valdžią ir gali priversti, valdžią – kaip valią žmonių, įvedusių tokią valdžią taikos labui, prieisime išvadą, kad žmonių aistros ir sielos judesius turi pažaboti kokia nors valdžia, kitaip jie amžinai vieni su kitais kariaus”.
„Juk menas sukūrė tą didįjį Leviataną, vadinamą Respublika, arba Valstybe (lot. civitas), kuris yra ne kas kita kaip dirbtinis žmogus, nors ir stambesnis bei stipresnis už natūralų, kurį saugoti ir ginti jis buvo sukurtas”.
„Galutinė priežastis, tikslas arba sumanymas, dėl kurių žmonės, iš prigimties mėgstantys laisvę ir viešpatauti kitiems, įsivedė sau tuos apribojimus, kurių suvaržytus mes matome juos gyvenant valstybėse, yra rūpinimasis savisauga ir patogesniu gyvenimu; kitaip tariant, žmonės siekia atsikratyti vargingos karo būklės, kuri …, yra neišvengiamas natūralių žmonių aistrų padarinys, kai nėra regimos valdžios, kuri laikytų juos baimėje ir, grasindama bausme, priverstų vykdyti susitarimus bei laikytis prigimtinių įstatymų…”
„O žodžiai, kuriuos ištarus mes nieko nesuvokiame, išskyrus garsą, yra tai, ką mes vadiname absurdu, beprasmybe arba nesąmone. Štai kodėl, jei žmogus man imtų kalbėti apie apskritą keturkampį arba apie duonos akcidencijas sūryje arba apie nematerialias substancijas, arba apie laisvą subjektą, apie laisvą valią, arba apie bet kokią laisvę, išskyrus laisvę nuo išorinių kliūčių, aš nesakyčiau, kad jis klysta, bet sakyčiau, kad jo žodžiai neturi prasmės, kitaip sakant, yra absurdiški”.
Taigi Hobsas davė pradžią vadinamajai visuomenės sutarties teorijai: valstybė kyla iš piliečių susitarimo, kad būtų įveikta laukinė karo visų prieš visus būsena. Ta laukinė karo visų prieš visus būsena padaro gyvenimą be perspektyvų, gyvulišką, nesaugų ir šito žmonės išvengia susijungę į bendruomenes, pajungtas centrinei valdžiai.
Susitarę dėl valstybės, piliečiai praranda visas teises, išskyrus tas, kurias jiems laiko tikslinga suteikti suverenas.
Hobsas teikia pirmenybę monarchijai, nes jis mano, kad Anglijoje pilietinis karas dėl to ir kilo, kad valdžia buvo pasidalyta tarp karaliaus, lordų rūmų ir bendruomenių rūmų. Nuosavybės įstatymai turi būti absoliučiai pajungti suverenui. Suverenas gali būti despotiškas, bet vis tik tai geriau negu anarchija. Aristotelio darytą skirtumą tarp tironijos ir monarchijos Hobsas atmeta. Monarchas gali remtis savo interesais, bet jei valdys susirinkimas, tai susirinkimo nariai visi gali turėti savų interesų; monarchas gali turėti savo favoritų, bet susirinkimo nariai kiekvienas gali turėti favoritų, tai jų bus dar daugiau, ir t. t. monarchijos naudai.
Laisvė – tai tik išorinių kliūčių judėjimui nebuvimas. Pavaldiniams reikia mokytis paklusti. Jie laisvi ten, kur nesiekia įstatymai. Pavaldiniams Hobsas pripažįsta vienintelę teisę: savigyną net prieš monarchus, nes savęs išsaugojimas ar išlikimas ir yra valstybės įkūrimo motyvas. Tada jis su išlygomis pripažįsta, kad galima atsisakyti kariauti. Iš čia ir kita logiška išimtis: pavaldinys gali nepaklusti valdovui, jei jis nesugeba jo apginti.
Karalius turi nustatyti religiją, jis turi būti ir bažnyčios galva.

Dž. LOKAS (LOCKE)
(1632 – 1704)

1690 m. „Žmogaus proto apybraiža”. Čia jis bando atsakyti į du klausimus: iš kur žmonės ima savo mintis ir vaizdinius ir ar galime pasitikėti tuo, ką mums sako pojūčiai.
Lokas mano, kad mintys ir vaizdiniai tėra atspindys to, ką esam matę ir girdėję. Kol nieko nejuntame, mūsų sąmonė yra „tabula rasa” (švari lenta). Iš pojūčių kyla paprastos idėjos, jos permąstomos – taip atsiranda refleksinės idėjos.
Pirminės ir antrinės daiktų kokybės.
Dėl pirminių savybių: tįsumo, svorio, formos, judėjimo, skaičiaus visi gali turėti bendrą nuomonę, nes tos savybės glūdi pačiuose daiktuose, bet antrines – spalvą, skonį – įvairūs gyvūnai ir žmonės suvokia skirtingai. Tačiau Lokas mano, kad tos antrinės daiktų savybės atsiranda pirminių pagrindu, todėl jis neabejoja, kad pažinimo pagrindas yra juslinis patyrimas, kad mes galime juo pasitikėti.
Vėliau šią Loko teoriją iki loginės pabaigos nuves Berklis ir Hjumas.
„Esė apie pilietinę valdžią” (1692 m.)
Paveldimos valdžios kritika. Natūralios būsenos pripažinimas. Visi žmonės iš prigimties yra prigimtinėje būklėje ir išlieka joje tol, „kol savo pačių susitarimu padaro save vienos ar kitos politinės visuomenės nariais”. „…kad pasaulis buvo atiduotas bendrai visiems žmonių vaikams, kaip iš tikrųjų buvo, – galime suprasti, kodėl darbas galėjo suteikti teisę privačiai naudotis atskiromis jo dalimis, nekylant dėl to jokiems ginčams ar kivirčams”.
„Taigi politine valdžia aš laikau teisę kurti įstatymus, numatančius mirties bausmę ir atitinkamai visas mažesnes bausmes, kad būtų tvarkoma ir saugoma nuosavybė, ir teisė naudoti bendruomenės jėgą vykdant šiuos įstatymus bei ginant valstybę nuo išorės pavojų, ir visa tai – tik bendram labui”.
„Prigimtis nustatė nuosavybės saiką pagal žmogaus darbą ir jo gyvenimiškas reikmes”.
Žmonės iš prigimties yra laisvi, lygūs ir nepriklausomi. Politinė visuomenė atsiranda tik tada, kai kiekvienas iš jos narių yra atsisakęs savo prigimtinės galios ir atidavęs ją į bendruomenės rankas visais tais atvejais, kai jam nėra atimta galimybė kreiptis dėl apsaugos į jos sukurtą įstatymą: „Tie, kurie yra susieti į viena, kurie turi visiems bendrą įstatymą ir teismą, į kurį galima kreiptis ir kuris įgaliotas spręsti jų nesutarimus bei bausti nusikaltusius – visi jie yra pilietinėje visuomenėje”.
Taigi pagrindinė žmonių jungimosi į valstybę priežastis – noras išsaugoti nuosavybę, o nuosavybė atsirado darbo pagrindu. Valstybė atsiranda iš piliečių susitarimo, ji – taip pat sutarties dalyvė, ir jei nevykdo sutarties, jai galima priešintis.
Valdžios padalijimas: vykdomoji ir įstatymų leidžiamoji. Loko nuomone, valdžios padalijimas būtinas norint išvengti tironijos. Tautos atstovai turi leisti įstatymus, o karalius arba vyriausybė – rūpintis jų įgyvendinimu. Tik taip galima teisinė valstybė.
Pasisakė už moterų ir vyrų lygiateisiškumą, už sąžinės laisvę ir toleranciją. 
Loko politinės filosofijos idėjos, išplėtotos Monteskje (Montesquieu), atsispindi amerikiečių konstitucijoje (1787), vėliau britų ir 1791 m. priimtoje prancūzų.
Taigi Lokas padėjo pagrindus liberalizmui, kuris ir gimė Anglijoje ir Olandijoje. Jis gynė religinį pakantumą, iš esmės buvo protestantiškas. Jis reiškė didžiulę pagarbą privačiai nuosavybei, ypač kai ji susikaupdavo iš savo paties darbo.
Nors valdžios paveldėjimo principas ir nebuvo visai neigiamas, bet ribojamas labiau negu bet kada anksčiau; neigiama dieviška karalių teisė ir skelbiama, kad valdymo formą žmonės gali nusistatyti kokią nori. Polinkis į demokratiją.
Ankstyvasis liberalizmas buvo priešiškas ir viduramžių politikai, ir filosofijai, bet jis buvo priešiškas ir savo amžininkams kalvinistams bei anabaptistams.
Liberalizmo judėjimui būdingas individualizmas. (Filosofijoje individualizmas įsigalėjo su Dekartu: „mąstau, vadinasi, esu” ir akivaizdumo bei aiškumo akcentavimas pažinime).
Sveiko proto akcentavimas – taip pat liberalizmo bruožas.
Ir tikėjimas harmonija tarp individualių ir visuomeninių interesų.

R. DEKARTAS (DESCARTES)
(1596 – 1650)

Filosofas, matematikas, gamtininkas

Gyvūnų ir žmonių kūnus jis laikė mašinomis. Tik žmogus turi sielą, kuri yra kankorėžinėje liaukoje. Ten ji kontaktuoja su gyvybinėmis dvasiomis ir tokiu būdu atsiranda sąveika tarp sielos ir kūno.
Taigi, Dekartas pratęsia sielos ir materijos dualizmo koncepciją.
Materialusis pasaulis Dekarto teorijoje griežtai determinuotas.
Žmogaus esmė – mąstymas. Mąstymą Dekartas supranta labai plačiai: tai ir abejojimas, ir supratimas, ir suvokimas, ir tvirtinimas, ir neigimas, ir norėjimas, ir įsivaizdavimas, ir jutimas.
„Kadangi aš galiu įsivaizduoti, jog neturiu kūno, nėra jokio pasaulio, jokios vietos, kur esu, bet niekaip negaliu įsivaizduoti, kad neegzistuoju, iš to plaukia išvada, kad aš yra substancija, kurios esmė ir prigimtis yra tik mąstymas ir kurios egzistavimas nepriklauso nuo jokio materialaus daikto”. Abejoti reikia viskuo, tik negali abejoti tuo, kad abejoji. „Mąstau, vadinasi, esu” = „Cogito, ergo sum”.
Taigi naujųjų amžių filosofija pradeda tuo, kuo baigė antikos filosofija. Tik senųjų amžių abejojimas buvo susijęs su skepticizmu, (ribotas žinojimas, nėra kriterijų, kuris teiginys teisingas), o naujųjų amžių su racionalizmu. Dekartas rašo: „Aš nesekiau skeptikais, kurie abejoja dėl abejojimo ir visada lieka neryžtingi“. Jo abejojimas nukreiptas į tai, kad būtų prieita kokių nors tikrų tiesų. Jos turi būti nesudėtingos, akivaizdžios, o iš jų vėliau galima sukurti visą pažinimo rūmą.
Taigi, ieškodamas metodo, kuris duotų patikimas, tikras žinias, Dekartas prieina išvadą, kad patikimumo matas yra aiškumas ir akivaizdumas. Akivaizdu ir aišku tai, kas paprasta.
„Aritmetika ir geometrija daug tikresnės už kitus mokslus: jų objektas toks aiškus ir paprastas, kad jos nėra reikalingos jokių patyrimo atžvilgiu netikrų prielaidų, jos yra tik nuoseklaus samprotavimo vados”.
„Tiriamuose dalykuose reikia ieškoti ne to, ką apie juos galvoja kiti arba ką mes patys apie juos manome, bet to, ką galime aiškiai ir akivaizdžiai suvokti intuicija arba patikimai dedukuoti, nes kitaip žinojimo pasiekti neįmanoma”.
„Intuicija aš laikau ne tikėjimą netvarių pojūčių liudijimais ir ne apgaulingus netvarkingos vaizduotės sprendimus, bet gryno ir įdėmaus proto suvokimą, tokį paprastą ir aiškų, kad tai, ką mąstome nebekelia jokių abejonių arba, o tai viena ir tas pat, neabejotiną gryno ir įdėmaus proto suvokimą, atsirandantį iš natūralios proto šviesos, dėl savo paprastumo tikresnį ir už pačią dedukciją…”
Iškėlęs abejojimo principą ir jutimais taip pat, Dekartas turi paaiškinti, kuo protas gali remtis, skirdamas tiesą nuo netiesos. Belieka griebtis įgimtų tiesų teorijos
Taigi, pagrindiniai intelekto veiksmai, anot Dekarto intuicija ir dedukcija:
„jei tiriamų dalykų eilėje pasitaikys toks, kurio mūsų protas intuityviai negali pakankamai gerai suvokti, reikia apsistoti prie jo ir nebetirti kitų, sekančių, susilaikant nuo bereikalingo darbo”.
Tas Dekarto iškeltas akivaizdumo principas (abejoti tol, kol prieisi tokių paprastų ir akivaizdžių tiesų, kuriomis jau nebegalima abejoti) užkliuvo jau kai kam iš vėlesniųjų racionalistų (kas akivaizdu vienam protui, gali būti visai neakivaizdu kitam). Tačiau Dekarto nuopelnas, kad jis davė pradžią naujųjų laikų racionalizmui. Jei Bekonas, Hobsas, Lokas suformavo empirizmo kryptį (požiūrį, kad pažinimo pagrindas yra patyrimas – juslinis ar eksperimentinis), tai Dekartas pradėjo racionalizmą – požiūrį, kad protas turi ir savarankiškos galios pažinti pasaulį. Tačiau paaiškinti, iš kur šita žmogaus proto galia, Dekartas įstengė tik vienu būdu – ji suteikta dievo.

B.SPINOZA
(1632 – 1677)

Pagrindinis Spinozos veikalas „Etika” išspausdintas po jo mirties.
Spinoza racionalistinei filosofijai suteikė panteistinį atspalvį: Gamtą jis sutapatino su Dievu. Gamtą-Dievą jis laikė vieninga substancija, kurios atributai yra tįsumas ir mąstymas. Vadinasi mąsto visi materialūs kūnai. Jie skiriasi tik mąstymo lygiu, pvz., ant akmens esą įbrėžimai rodo, kad akmuo prisimena susilietimą su kitu kūnu. Taigi tapatinama materijos savybė atspindėti su mąstymu.
Gamta-dievas yra pati savęs priežastis. Be gamtos modusų (vienetinių išraiškų), nieko kito nėra.
Pažinimo procese žmogus turi reikalo tik su baigtiniais modusais (konkrečiu žmogumi, daiktu), kurie yra nepakartojami, todėl empirinis pažinimas esąs nepagrįstas, nes lyginami nepakartojami dalykai ir jų pagrindu daromos išvados.
Taigi patikimiausia dedukcija.
Žmogus – taip pat gamtos modusas, tad jo veiksmai sąlygoti, ir jis negali pakeisti įvykių eigos. Viskas, kas atsitinka – dėsninga.
„Spinoza mano, kad jeigu jūs žiūrėsite į savo nelaimes tokias, kokios jos yra iš tikrųjų – kaip į priežasčių sąveikos, besitęsiančios nuo amžių iki dabar, momentą – jūs pamatysite, kad jos yra nelaimės tik jums, o ne visatai, kuriai jos tik praeinantis disonansas didėjančioje harmonijoje” (Raselas).
Pritarė Hobso visuomenės sutarties teorijai, tik manė, kad sutartis neamžina, kad sutartis turi būti koreguojama, nes viskas kinta. Demokratijos šalininkas.

ŠVIETIMAS

atsirado Anglijoje XVII a. (Lokas), bet suklestėjo XVIII a. Prancūzijoje: Monteskje (Montesquieu) 1689 – 1755
Ruso (Rousseau) 1712 – 1778
Melje (Meslier) 1664 – 1729
Volteras (Voltaire) 1694 – 1778
Didro (Diderot) 1713 – 1784
Lametri (Lamettrie) 1709 – 1751
Helvecijus (Helvetius) 1715 – 1771
Holbachas 1723 – 1784
Kondorsė (Condorcet) 1743 – 1794
Kondiljakas (Condillac) 1715 – 1780
Švietėjų filosofija grindžiama to meto enciklopediniu mokslu, o „Enciklopedijos” (arba Aiškinamojo mokslų, menų ir amatų žodyno) centras ir siela buvo Deni Didro ir D’Alamberas. Aktyviai Enciklopediją kūrė: Volteras, Kondiljakas, Helvecijus, Holbachas, Monteskje, Ruso, Tiurgo (Turgot; 1727 – 1781; ekonomistas, valst. veikėjas), Reinalis (Raynal; 1713 – 1796; istorikas, sociologas atsisakė vis. sutarties teorijos), Biufonas (de Buffon; 1707 – 1788; gamtininkas, nuo 1739 m. Paryžiaus botanikos sodo direktorius), Mabli (Mably; 1709 – 1785)
Pirmasis Enciklopedijos tomas išėjo 1751 m. Iki 1772 išėjo 28 tomai, vėliau (iki 1780) išleisti papildymai ir rodyklė.
1784 m. Kanto „Atsakymas į klausimą „Kas yra švietimas?”
Daugelis prancūzų švietimo filosofų lankėsi Anglijoje. Čia juos sužavėjo anglų gamtotyra, ypač Niutonas ir jo universalioji fizika, o taip pat juos įkvėpė britų filosofija, visų pirma Lokas, jo politinė filosofija.
Didelės įtakos turėjo ir Dekarto tradicija, abejojimas ir kova su autoritetais, nukreipta prieš bažnyčios, karaliaus ir diduomenės valdžią.
Kaip ir antikos humanistai (Sokratas, stoikai), Švietimo filosofai (dauguma) tvirtai tikėjo žmogaus protu. Kadangi naujoji gamtotyra, jų manymu, parodė, kaip protingai sutvarkyta gamta, Švietimo filosofai savo užduotimi laikė sukurti moralės, religijos ir etikos pagrindus, kurie atitiktų nekintamą žmogaus protą. Jie manė, kad įgijusi proto ir žinių, žmonija darys didelę pažangą. Imta kalbėti apie liaudies masių švietimą. Manyta, kad skurdas ir priespauda kyla iš žmonių tamsumo ir prietarų. Todėl toks dėmesys vaikų ir liaudies auklėjimui. Neatsitiktinai pedagogikos mokslas buvo pagrįstas šviečiamajame amžiuje.
Tiesa, įdomu, kad kai kurie švietėjai vis tik kritikavo civilizaciją ir paskelbė šūkį „atgal į gamtą” (Ruso): gamta gera, žmogus iš prigimties taip pat, jį sugadina visuomenė.
Švietimo epochos mąstytojų požiūris į religiją nevienodas. Kai kurie kovojo už humanišką krikščionybę, kai kurie buvo deistai, t. y. manė, kad dievas kažkada sukūrė pasaulį, o paskui jau šiame pasaulyje nepasireiškia tiesiogiai, o tik per gamtą ir jos dėsnius. Tačiau nuoseklieji materialistai buvo ateistai. Į religiją jie žiūrėjo kaip į tamsumo ir prietarų padarinį.
Prancūzų švietėjai nepasitenkino teoriniais samprotavimais apie žmogaus teises, jie aktyviai kovojo už vadinamąsias prigimtines teises. Tai teisės, kurios esančios įgimtos visiems žmonėms ir kurias privao turėti visi žmonės vien dėl to, kad yra gimę žmonėmis. Tai laisvės, lygybės, privačios nuosavybės teisės. Iš to plaukė jų kova su cenzūra, už spaudos laisvę, už laisvę turėti ir reikšti nuomonę religijos, moralės ir politikos klausimais.
„Didieji žmonės, kurie Prancūzijoje švietė galvas artėjančiai revoliucijai, patys reiškėsi labai revoliucingai. Jie nepripažino jokio išorinio autoriteto, kokio pobūdžio jis bebūtų. Religija, pažiūros į gamtą, visuomenė, valstybinė santvarka – viskas buvo negailestingai kritikuojama, viskas turėjo pateisinti savo buvimą prieš proto teismą arba išnykti. Vieninteliu mastu visam kam pasidarė mąstąs protas” (F. Engelsas).
1789 m. Prancūzijos nacionalinis susirinkimas paskelbė „Žmogaus ir piliečio teisių deklaraciją”. 
1787 m. švietėjas Kondorsė rašė apie tai, kad moterys turi tas pačias prigimtines teises kaip ir vyrai.
Viena iš aktyviausiai kovojusių už moterų teises Didžiosios prancūzų revoliucijos metu buvo Olimpa de Gūž (g. 1748 m.). 1791 m. ji paskelbė moterų teisių deklaraciją. Deja, 1793 m. ji buvo giljotinuota (už Robespjero kritiką ir Liudviko XVI gynimą).
Lietuvoje susidomėjimas prancūzais švietėjais buvo toks didelis, kad kai kurie iš jų buvo kviečiami atvykti į Lietuvą. 1778 m. karališkųjų ekonomijų valdytojas A. Tyzenhauzas kreipėsi į Ž. Ž. Ruso, siūlydamas apsigyventi palivarke prie Baltvydžių girios ir vykdyti tenai visuomeninius bandymus, bet Ruso jau buvo susenęs ir netrukus mirė. Kiek vėliau Lietuvos didikų panašiai buvo kviečiamas G. Mably.
1777 m. rugsėjo mėn. 2 d. Edukacinė komisija kreipėsi į Kondiljaką, prašydama jį parašyti logikos vadovėlį. Kondiljakas pasiūlymą priėmė ir vadovėlį parašė, kuris buvo išspausdintas 1780 m. ir išsyk verčiamas į lenkų kalbą (Vilniuje išspausdintas 1802 m. Jono Znockos vertimas).
Karaliaučiaus universitete, kur profesoriavo I. Kantas, mokėsi nemažas būrys lietuvių. Kantas bendravo su K. Milkum, jo paskaitų klausėsi L. Rėza ir kiti.
1800 m. Kantas parašė Milkaus sudarytam vokiečių-lietuvių ir lietuvių-vokiečių kalbos žodynui įvadinį žodį, pavadinęs jį „Draugo prierašu”, kuriame smerkė polonizavimo ir germanizavimo idėjas. Kantas rašė, kad lietuvis tikrai nusipelno, kad būtų išlaikytas jo charakterio savitumas, o kalba yra svarbiausia charakterio formavimo ir išlaikymo priemonė.
„Bet ir nežiūrint tos naudos, kurią valstybei gali duoti tautos su tokiu charakteriu parama, nereikia menkinti ir viso to, ką gali duoti mokslams, ypač senajai tautų kilnojimosi istorijai, ta labai senos, dabar mažame plote suspaustos ir tartum izoliuotos tautos dar gryna kalba, ir todėl išsaugoti savitumą jau savaime yra labai svarbu” (Milkaus žodyno 31 p.).
Lietuvoje švietėjiškas sąjūdis prasidėjo kiek pavėluotai (XIX a.) Vilniaus universitete (V. Europoje švietimas formavosi už akademinių įstaigų ribų).

ŠVIETIMO EPOCHOS FILOSOFAI MATERIALISTAI
(Lametri (Lamettrie), Helvecijus, Holbachas)

Bendruoju ir galutiniu visos būties pagrindu laikė materiją, kuri esanti amžina, nesunaikinama, nesukuriama, judanti ir pasireiškianti begaline formų įvairove. Jie manė, kad materija susideda iš „galutinių” nekintamų dalelių – atomų, o judėjimą tapatino su mechaniniu.
Būdama nepriklausoma nuo žmogaus sąmonės, materija veikia jutimo organus ir sukelia pojūčius (Holbachas).
Gamtoje jie manė veikiant dėsnius (nekintamus), kurių veikimas buvo suprantamas taip griežtai ir vienareikšmiškai, kad įgaudavo fatališką prasmę.
Tokia tikrovės koncepcija sąlygojo ir jų pažinimo teorijos pobūdį: jei žmogus yra gamtos dalis, tai gamta, veikdama žmogaus jusles, sukelia pojūčius. Žmogaus juslės liudija apie išorinę materialią tikrovę, jos reiškinius, o protas, pasinaudodamas tais liudijimais, apibendrina tuos jutimų duomenis ir siekia visuminio pažinimo. Taigi pažinimo teorija remiasi atspindėjimo principu.
Mokslas nustato tiesas, o tai naudinga visuomenei. Pagrindinė kliūtis pažangai, jų manymu, yra religinis fanatizmas, religija, kilę iš nemokšiškumo.
Visuomenę aiškino atramos tašku imdami žmogų. Visuomenė yra tokia, kokie žmonės ją sudaro (geri ar blogi).

LAMETRI 
(1709–1751)

„Žmogus – mašina” 1747 m.

„Mes mąstome ir esame dori žmonės tik tada, kai būname gerai nusiteikę ir žvalūs, viskas priklauso nuo to, kaip dirba mūsų mašina. Kartais galima net pamanyti, kad siela yra skrandyje ir kad van Helmontas, jo buveine laikęs skrandžio prievartį, klydo tik tiek, jog dalį palaikė visuma”.
„Panašiai kaip smuiko styga ar klavesino klavišas virpa ir skleidžia garsą, taip ir smegenų stygos, užgautos skambančių spindulių yra sužadinamos perteikti arba atkartoti jas sudirginusius žodžius…
…vos tiktai akys, gerai pritaikytos regėti, pamato daiktų atvaizdus, smegenys negali nesuvokti jų vaizdo ir neįžiūrėti skirtumo, o kai šių skirtumų ženklai įsispaudžia ir įsirėžia smegenyse, siela būtinai privalo tirti jų tarpusavio santykius”.
„Taigi sprendimas, protavimas, atmintis anaiptol nėra visiškai atskiros sielos dalys, bet gryniausios modifikacijos savotiško smegenų audinio, kuriame tarsi stebuklingame žibinte atsispindi akyje užsifiksavę daiktai”.
„Žmogaus sandara yra pirmasis jo pranašumas ir visų kitų šaltinis, o auklėjimas yra antrasis jo pranašumas”.
„Kas žino, ar pats žmogaus buvimas nėra jo būties esmė?”
„Tačiau jeigu visi sielos sugebėjimai taip priklauso nuo ypatingos smegenų ir viso kūno sandaros, kad iš esmės yra ne kas kita kaip tos sandaros rezultatas, tai žmogų galime laikyti gana apsišvietusia mašina!”
(Va, kur nuvedė struktūrinis aiškinimas, pradėtas miletiečių).
„Pagaliau jei netgi žmogus vienas būtų apdovanotas prigimties dėsniu, argi jis dėl to nustotų buvęs mašina? Keletas sraigtelių ar spyruoklių daugiau, nei jų turi patys tobuliausi gyvūnai, smegenys šiek tiek arčiau širdies, todėl ir gauna daugiau kraujo – ir kas dar? Šiaip ar taip, nežinomos priežastys pagimdo tą taip lengvai įžeidžiamą sąžinę, tą sąžinės graužimą, kurie materijai nėra svetimesni už mąstymą, – žodžiu, visą tariamą skirtumą tarp žmogaus ir kitų gyvūnų. Bet ar viską pakankamai paaiškina minėtų organų sandarą? Taip, kartoju tai dar kartą: jei mąstymas akivaizdžiai vystosi kartu su organais, tai kodėl materija, iš kurios jie sudaryti, negalėtų jausti sąžinės graužimo, jeigu ji įgijo sugebėjimą jausti? Taigi, siela tėra judėjimo pradas arba juntanti materialioji smegenų dalis, kurią neapsirinkant galima laikyti pagrindine viso mechanizmo spyruokle, veikiančia kitas dalis ir, atrodo, atsiradusia pirmiausia”.
„Kūną galima palyginti su laikrodžiu, kuris užvedamas nauju maistu”.
„Nors ir nežinau, kaip inertiška ir paprasta materija virsta veiklia ir turinčia organus, bet nenusimenu dėl to, kaip nenusimenu, kad negaliu žiūrėti į saulę be spalvoto stiklo”.
„Tepripažįsta jie drauge su manimi, kad organizuota materija turi judėjimo pradą, kuris vienas ją skiria nuo neorganizuotos (argi galima paneigti šį akivaizdų dalyką?), kad visi gyvūnų skirtumai priklauso nuo jų organizacijos įvairovės, kaip aš jau pakankamai gerai įrodžiau, ir to užteks substancijos ir žmogaus mįslei įminti. Visatoje, kaip matome egzistuoja vienintelė substancija, o žmogus – tobuliausia jos dalis ”.
Taigi, aiškindamas žmogų pagal analogiją su mechanizmu, Lametri turi pripažinti, kad negali paaiškinti, kaip atsiranda sąžinė, sąžinės graužatis, kurie materijai, anot jo, nėra svetimesni už mąstymą.

I. KANTAS
(1724 – 1804)

Ikikritinis ir kritinis laikotarpiai (taip jis pats suskirstė savo veiklą).
1755 m. „Visuotinė gamtos istorija ir dangaus teorija”
1781 m. „Grynojo proto kritika”
1788 m. „Praktinio proto kritika”
1791 m. „Sprendimo galios kritika”
1783 m. „Prolegomenai”
1785 m. „Moralės metafizikos pagrindai”.

Kanto filosofijos centrą sudaro pažinimo klausimai.
Kantas kelia klausimą, kaip galima pažinti daiktus, kaip galima nuo sąvokų ir vaizdinių, kuriuos turi žmogus, pereiti prie daiktų, nuo subjekto prie objekto. Savo šios problemos tyrimus Kantas vadino transcendentaliniais (lotyniškai transcendere – pereiti, peržengti). Jie turėjo paaiškinti, kas yra tie sprendiniai, kuriuos žmogus išreiškia, tačiau kurie išeina už žmogaus ribų, nes žmogus juos taiko daiktams.
Kantui ypač reikšmingas buvo susipažinimas su D. Hjumo koncepcija, kuri, kaip jis pats sako, „nutraukė mano dogmatinį snaudulį ir pasuko mano ieškojimus spekuliatyviosios filosofijos srityje visai kita kryptimi”.
Savo kriticizmu Kantas norėjo išspręsti empirizmo ir racionalizmo ginčą.
Pasak Kanto, žmogaus sąmonė nėra tik pasyvi „lenta” (Loko „tabula rasa”), kuri priima juslinius įspūdžius iš išorės. Sąmonė pati daro poveikį pasaulio suvokimui. Jusliniai įspūdžiai paklūsta mūsų „stebėjimo formoms”.
Juslinis pažinimas
Pažinimas intelektu (verstand – рассудок – intelektas)
Pažinimas protu (vernunft – разум – protas)
„Verstand” sritis – gamtotyros empirinių dėsnių nustatinėjimas
„Vernunft” – pasaulio kaip visumos aiškinimas
Bet kurį pažinimo būdą sąlygoja nuo patyrimo nepriklausomos, paties proto sukurtos sąvokos, kurias Kantas vadina apriorinėmis. Apriorinės pažinimo formos – tai savotiškas tiklelis, lyg žmogaus mąstymo programa, pagal kurią apdorojami juslinio patyrimo duomenys.
„Protas niekada nėra tiesiogiai susijęs su objektu, bet susijęs tik su intelektu ir per jį – su savo empiriniu taikymu; vadinasi, jis nesukuria jokių sąvokų (apie objektus), o tik jas sutvarko ir suteikia joms tą vienumą, kurį jos gali turėti, būdamos labiausiai išplėstos… Vadinasi proto objektas iš esmės yra tik intelektas ir jo tikslingas taikymas, ir panašiai kaip intelektas įvairovę objekte suvienija per sąvokas, taip ir protas savo ruožtu sąvokų įvairovę suvienija per idėjas” (Grynojo proto kritika, 455 p.).
„Tad kiekvienas žmogiškasis pažinimas pradeda nuo stebinių, nuo jų eina prie sąvokų ir baigia idėjomis. Nors visų trijų elementų atžvilgiu jo žinojimo šaltiniai yra aprioriniai, kurie iš pirmo žvilgsnio atrodo nepaisantys bet kokio patyrimo ribų, vis dėlto nuodugnesnė kritika mus įtikina, kad joks protas, taikomas spekuliatyviai, niekada negali su šiais elementais išeiti už galimo patyrimo srities…” 
(490 p.).
Taigi, Kanto manymu, tikrovės faktai netaptų pažintiniais, jeigu nebūtų įvelkami į apriorines (ikipatyrimines) formas. Juslinio suvokimo formos yra erdvė ir laikas. Laiko ir erdvės formomis sutvarkytą medžiagą toliau tvarko intelektas su kitų dvylikos tokių pat apriorinių sąvokų (kiekybė, kokybė, priežastingumas ir pan.) pagalba.
Bet jeigu intelektas paverčia tikrovės faktus pažintiniais, tai intelekto veiklos rezultatas yra „daiktas mums” (das Ding für uns), o „daiktas savaime” (das Ding an sich) lieka mums neprieinamas. Vadinasi, intelektas nieko nepasako apie objektyvųjį pasaulį, palieka mus reiškinių (fenomenų) pasaulyje.
Vis tik Kantas mano, kad žinios, kurias duoda jutimai ir intelektas, proto nepatenkina, ir jis stengiasi išsiveržti iš reiškinių pasaulio. Protas bando sudaryti tikrovės kaip visumos paveikslą ir susiduria su neišsprendžiamais prieštaravimais (antinomijomis), kurių negalima nei paneigti, nei įrodyti: ar pasaulis amžinas, ar turi pradžią? ar pasaulyje viešpatauja laisvė ar būtinumas? ir pan.
Taigi analizuodamas pažinimą Kantas prieina prie išvados, kad teorinis protas yra ribotas: mėgindamas išsiveržti už reiškinių, už daiktų mums, jis pakliūna į neišsprendžiamus prieštaravimus. Bet tai, ko negali teorinis protas, gali praktinis protas. Taip Kanto filosofijoje atsiranda praktinio proto sfera. Tas praktinis protas pasirodo besąs galingesnis už teorinį: jis sukuria tokias idėjas kaip laisvės, sielos nemirtingumo, dievo ir kt.
Kantas yra rašęs: „Visi mano proto interesai (ir spekuliatyvieji, ir praktiniai) susijungia šiuose trijuose klausimuose:
1. Ką aš galiu žinoti?
2. Ką aš privalau daryti?
3. Ko aš galiu tikėtis?”
(Grynojo proto kritika, 551 p.)
Ieškodamas atsakymo į pirmąjį klausimą Kantas ir sukūrė savąją pažinimo teoriją. O pažinimo teorijoje iškilusio praktinio proto sfera – tai atsakymas į klausimą, ką aš privalau daryti. Taigi su Kanto pažinimo teorija tiesiogiai susijusi jo dorovės teorija.
Žmogaus dorovinę vertę nulemia proto nustatytų apriorinių elgesio taisyklių, arba moralės dėsnių, laikymasis. Kantas moralę atriboja nuo laimės. Laimė labai įvairiai suprantama, nepastovi, o moralės principai turi būti vienodi visiems. Tad moralės pagrindas – pareiga: veiksmo vykdymas pagal proto įsakymą neatsižvelgiant į savo norus, laimę. Tai, kad žmogus laikosi principų nustatytų protu, iš pagarbos pačiam sau, rodo žmogaus didingumą. „Du dalykai pripildo sielą vis naujo ir vis stiprėjančio susižavėjimo bei giliausio pagarbumo, kuo dažniau ir ilgiau apie juos susimąstome, – žvaigždėtas dangus virš manęs ir moralės dėsnis manyje” (Praktinio proto kritika, 186 p.).
Moralinio gėrio Kantas ieško tik žmogaus veikloje. Joje dvi pusės: veiksmas ir paskata – valia. Veiksmą sąlygoja ne vien veikiantysis, bet ir aplinkybės, kiti žmonės. O grynai nuo žmogaus priklauso tik veiksmui impulsą duodanti vidinė jėga – valia. Užtat Kantas tiek daug reikšmės skiria gerai valiai. Tik noras vykdyti pareigą sutampa su gera valia.
Moralaus elgesio taisykles, kurias žmogus nusistato pats sau, Kantas vadina maksimomis. Jos formuluojamos taip, kad įgytų bendrų dėsnių (imperatyvų) formą (hipotetinis ir kategorinis imperatyvas). Hipotetinis – kai elgiamasi moraliai siekiant kokio nors tikslo, pavyzdžiui, atpildo už gerą elgesį, (laimės), kategorinis – kai elgiamasi moraliai iš pagarbos pačiam moralės dėsniui.
Moralus ir legalus elgesys.
Kanto kategorinio imperatyvo apibrėžimai
„Elkis taip, kad visuomet galėtum norėti, kad tavo elgesio maksima taptų visuotiniu dėsniu” (Moralės metafizikos pagr., 27 p.).
„Elkis taip, kad tavo valios maksima visada galėtų kartu būti visuotinio įstatymų leidimo principas” (Praktinio proto kritikoje, 45 p.).
„Elkis taip, kad nei savo asmenyje, nei kieno nors asmenyje niekada žmogaus nepanaudotum vien kaip priemonės, o visada kaip tikslą” (Dorovės metafizikos pagrindai, 62 p.).
Kanto manymu, moralė nurodo, kaip mes privalome tapti verti laimės, o ne kaip mes privalome tapti laimingi.
Tokia dorovės koncepcija įmanoma tik įrodžius valios autonomiją. Laisvės problemą Kantas sprendžia taip: žmogus, kaip jutiminio pasaulio dalis, laisvas būti negali, jis determinuotas, bet žmogus, kaip turintis protą, turi būti laisvas. „Žmogus jaučia stiprų priešinimąsi tam, ką jam diktuoja pareiga, kurią protas suvokia kaip didelės pagarbos vertą reiškinį. Kūnas tuo tarpu turi savo poreikius ir polinkius“.
„Laisvę, kaip visų protingų būtybių valios savybę, reikia priimti iš anksto“ „…Žmogų, kai jį vadiname laisvu, mes mąstome kitokia prasme ir kitokiu požiūriu, negu kai jį laikome gamtos dalimi, paklūstančia gamtos dėsniams, ir kad abi prasmės ir abu požiūriai ne tik puikiai gali egzistuoti vienas greta kito, bet ir turi būti mąstomi kaip būtinai susiję tame pačiame subjekte” (Dorovės metafizikos pagrindai).
.

GEORGAS VILHELMAS FRYDRICHAS
HĖGELIS
(1770 – 1831)

Hegelis atgaivina tampančio pasaulio koncepciją ir priešstato ją metafizinei (tiek idealistinei, tiek materialistinei).
Kurdamas savo filosofinę sistemą Hegelis pirmenybę teikia visumai ir ieško tokio pagrindo, kuris galėtų pagrįsti žinojimą apie visą empirinę ir dvasinę tikrovę. Tokiu atramos tašku Hegelis laiko absoliučią idėją. Tai sudievinta sąvoka, galinti reikšti visos žmonijos protą, žinojimą, ir egzistuojanti šalia žmogaus. Egzistuodama objektyviai, ta idėja yra gamtos ir dvasios pradžia, visų daiktų esmė („ji yra bet kurio gyvenimo pradžia”, „begalinė kūrybinė forma, kuri turi savyje visą bet kurio turinio išsamumą…”).
Pažinimą Hegelis traktuoja kaip veiklą, kurioje subjektas ir objektas sutampa, nes tas subjektas (absoliuti idėja) savo raidoje sukuria objektą.
Pabrėždamas visumos pirmumą prieš dalis, Hegelis mano, kad pažinimo atramos taškai negali būti faktai. Tapimo, nuolatinės raidos požiūriu empirinis faktas duoda tik momentinį tikrovės paveikslą, todėl jis negali išreikšti daikto ar sąvokos esmės. Daikto ar sąvokos esmė apima daug būsenų, slepia savy istoriją ir potenciją, kylančią iš santykių su tikrove kaip visuma. Taigi išaiškinti daiktą reiškia išaiškinti, kuo jis tampa visumos sąlygų požiūriu. Kiekvienas daiktas gali būti pažinimo objektu ne kaip savarankiškas, bet kaip tampantis visumos atžvilgiu. Vadinasi, sąvokos tiesa yra ne fakto tiesa, bet mąstymo proceso kaip visumos tiesa. Mąstymo procesas talpina savy visas sąvokas kaip sąveikaujančią sistemą. Todėl Hegelis savo filosofijos atramos tašku ir ima mąstymo mąstymą, t. y. absoliučią idėją.
Hegelis klaidinga laikė pažiūrą, traktuojančią pažinimą kaip besąlygiškai teisingų teiginių kaupimo procesą. Tiesos visada esančios konkrečios, virstančios netiesa kitų konkrečių sąlygų atžvilgiu.
Hegeliui atrodė, kad pažinimo procese atskleidžiamas tikrovės dialektiškumas esąs nesuderinamas su jos materialumu, nes materialumą jis tapatino su inertiškumu. Todėl jis manė tikrovę esant dvasinės prigimties ir tą prigimtį nusakė kaip absoliučią idėją. Tikrovė kaip gamta, kaip daiktų pasaulis yra tik idėjos kita būtis, jos susvetimėjimas. Žmonijos pažintinėje veikloje pasireikšdama kaip pažinimo procesą įgalinanti pasaulio dvasia, gamtoje absoliutinė idėja laipsniškai atpažįsta save pačią, t. y. grįžta vėl į savo loginę būtį, bet jau praturtintą daiktinio konkretumo aspektais.
Vadinasi, Hegelio išanalizuoti dialektiniai procesai pasirodė besą tik absoliučios idėjos vidinio turinio atsiskleidimo procesai, o žmonijos vykdomas pažinimas – jos savęs suvokimo procesas.
Labai svarbi Hegelio filosofinės sistemos dalis – istorijos filosofija.
Visuomenės istoriją Hegelis aiškino kaip prieštaringą laisvės realizavimo suvokimo formomis procesą. Dėsningą.
Laisvė sudaro dvasios esmę. Laisvas yra tik žmogus, nes suvokia laisvės esmę. Kaip materijos substancija yra svoris, taip dvasios substancija, dvasios esmė, yra laisvė. Laisvė yra vienintelė dvasios tikrovė.
Rytų tautos dar nežino, kad dvasia arba žmogus savaime yra laisvas; kadangi to nežino, tai jie nėra laisvi. Jie tik žino, kad vienas yra laisvas. Tokia laisvė – tik prigimties atsitiktinumas arba savivalė.
Ir tik graikuose atsirado laisvės supratimas, ir dėl to jie buvo laisvi. Tačiau jie, kaip ir romėnai, tik žinojo, kad kai kurie yra laisvi, o ne žmogus apskritai. Dėl to graikai ne tik turėjo vergų, nuo kurių priklausė jų gyvenimas bei gražios laisvės patvarumas, bet ir pati jų laisvė buvo iš dalies tik atsitiktinė, praeinanti ir trumpalaikė gėlė, o iš dalies ir sunkus pavergimas to, kas žmoniška ir humaniška.
Ir tik germanų tautos krikščionybėje suprato, kad pats žmogus yra laisvas, kad dvasios laisvė yra pati esmingiausia žmogaus prigimties savybė.
Laisvės principo pritaikymas pasaulietiškam gyvenimui, jo įdiegimas ir jo prasiskverbimas į pasaulietišką būvį – ilgas procesas, kuris sudaro pačią istoriją.
Taigi „pasaulio istorija yra pažanga laisvės supratime, pažanga, kurią turime pažinti kaip būtinumą”. „Laisvė yra pati sau tikslas, kurį ji vykdo, ir tai yra vienintelis dvasios tikslas”. Šiam tikslui „ant plataus žemės altoriaus ir per ilgus metus buvo aukojamos visos aukos”.
„Klausimas apie priemones, kuriomis laisvė įgyvendina save pasaulyje, nukreipia mus prie pačios istorijos pasireiškimo”. „Iš arčiau pažvelgę į istoriją įsitikiname, kad žmonių veiksmai išplaukia iš jų poreikių, jų aistrų, interesų, talentų. Kai stebime tą aistrų dramą ir matome, kokias pasekmes turi jų smurtas ir neišmintingumas, kurio esama net ir ten, kur turima gerų ketinimų, teisingų tikslų – galime pajusti tik gilų liūdesį”.
„Ta begalinė daugybė norų, interesų ir veiklos yra pasaulio dvasios įrankiai ir priemonės įvykdyti savo tikslą, pakelti jį iki sąmoningumo ir įgyvendinti”. „Pasaulio istorijoje žmonių veiklos dėka atsiranda iš viso kažkas kita, negu tai, ką užsibrėžia ir ko siekia, negu tai, ką jie betarpiškai žino ir trokšta; žmonės siekia savo interesų, bet kartu su tuo realizuojasi dar kažkas tolesnio, kažkas toks, kas dar tūno tuose interesuose, bet ko nebuvo žmogaus sąmonėje ir siekimuose”.
„Reikėtų pavadinti proto klastingumu, kad jis leidžia aistroms veikti savo labui, kai tuo tarpu nukenčia ir skriaudas patiria tai, per ką protas įgyja egzistenciją…” „Privatiškumas dažniausiai yra per smulkus bendrybės požiūriu: individai yra aukojami ir išduodami. Duoklę už savo egzistenciją ir praeinamumą idėja apmoka ne savo, bet individų sąskaita”.
Bet vis tik individai, anot Hegelio, turi ir tai, kas juose yra amžina, dieviška. Tai moralė, dorovė, religingumas. (Priemonės turi būti tokios, kad turėtų ką nors bendra su tikslu).
„Moralinį nepasitenkinimą žmonėse sukelia (ir jie tuo nepasitenkinimu šiek tiek didžiuojasi) tas faktas, kad, anot jų, dabartinė tikrovė neatitinka tų tikslų, kuriuos jie laiko teisingais ir gerais, ypač dabartinė valstybės santvarka – jos idealui: šitokiai dabarčiai jie priešstato savo pareigą vykdyti tai, ko reikalauja dalyko teisėtumas. Čia pasitenkinimą nori rasti ne privatus interesas, ne aistra, bet protas, teisėtumas, laisvė”.
„Tauta be valstybės (tauta savaime) tiesą sakant, neturi istorijos, kaip jos neturėjo žmonės iki valstybinės santvarkos sukūrimo ir šiandien dar neturi laukiniai žmonės”.
Kiekvienoje epochoje kokios nors tautos dvasia suvaidina lemiamą vaidmenį. O istorinės asmenybės tokiomis tampa tiek, kiek „pagauna“ tą epochos dvasią ir ją išreiškia.
„Valstybė yra dvasinė idėja, pasireiškianti žmogaus valios ir laisvės forma“.
1831 m. Hegelis staiga mirė (jo „Istorijos fiosofija“ buvo išleista pagal studentų konspektus). Mirė išgarsėjęs, sulaukęs didžiulio dėmesio, sekėjų. Iš sekėjų, hėgelininkų, išsiskyrė dešinieji ir kairieji (jaunahėgelininkai). Kurį laiką prie jaunahėgelininkų buvo prisišliejęs ir Karlas Marksas, vėliau perėjęs į kritikus.

A. ŠOPENHAUERIS (SCHOPENHAUER)
(1788 – 1860)

„Pasaulis kaip valia ir vaizdinys” 1814 – 1818 m.
„Gyvenimo išminties aforizmai” 1851

Šopenhaueris mano, kad tai, ką juslėmis suvokiame kaip kūną, iš tikrųjų yra valia. Taigi kūnas yra regimybė, kurios realybė („daiktas sau”) yra valia.
Bet valia, kuri slypi už reiškinių, negali būti sudaryta iš atskirų valios aktų (nes erdvė ir laikas galioja tik reiškinių srityje). Todėl valia negali turėti pradžios ir pabaigos, susidėti iš dalių. Todėl „mano” valia yra vienintelė, belaikė, negana to – ją reikia tapatinti su visos visatos valia. „Mano” valios atskirumas yra tik iliuzija. Realu tik viena didžiulė valia, pasireiškianti visoje visatos tekmėje, tiek gyvojoje, tiek negyvojoje gamtoje. Toji kosminė valia pikta. Ji yra visų mūsų kančių šaltinis. Kančia yra esminė viso gyvenimo dalis. Ji didėja, didėjant pažinimui. Kančios šaltinis – valios įtempimas. Vadinasi, kuo mažiau valią mankštinsim, tuo mažiau kentėsim.
Tokio dalyko kaip laimė nėra, nes neįgyvendinti troškimai kelia skausmą, o įgyvendinti atneša persisotinimą. Žmogus tik gali priimti viso pasaulio kančią, nusisukti nuo pasaulio ir neigti savo paties prigimtį.
(Keistas derinys: valios pirmumo teigimas ir pesimizmas).
Geras žmogus gyvena griežtai, savanoriškam neturte, pasninkaudamas. Taip jis nuslopins savo individualią valią. Atsisakius valios: „visi tie reiškiniai išnyksta, išnyksta ta nuolatinė įtampa ir begaliniai bandymai – be poilsio visuose objektyvumo lygiuose, kuriuose ir per kuriuos yra pasaulis, išnyksta įvairios formos, palaipsniui einančios viena po kitos, visi valios pasireiškimai ir, pagaliau, universalios pasireiškimo formos – erdvė ir laikas, o taip pat paskutinė fundamentali jo forma – subjektas ir objektas, – ir viskas išnyksta. Nėra valios, nėra minties, nėra pasaulio. Prieš mus tik nebūtis”.
Taigi žmogus gali mažinti blogį tik slopindamas valią, bet jis niekada neprieis prie jokio gėrio.
Racionalistinei Dekarto tezei „mąstau, vadinasi, esu” Šopenhaueris priešpriešina budistinę tezę „kenčiu, vadinasi, esu”.

F. NYČĖ (NIETZSCHE)
(1844 – 1900)

Visi pagrindiniai Nyčės veikalai išversti į lietuvių kalbą:
„Štai taip Zaratustra kalbėjo”
„Anapus gėrio ir blogio”
„Stabų saulėlydis”
„Linksmasis mokslas”
„Apie moralės genealogiją”
„Ryto žara“

Nyčei nepriimtina racionalistinė filosofija, jis mano, kad loginis racionalus mąstymas (nuo Sokrato laikų) vis labiau gožė instinktyvų veiklaus gyvenimo žinojimą.
Iš pradžių buvo veikiamas Šopenhauerio valios filosofijos, bet vėliau nuo jos atitrūko, nes Šopenhaueris reikalavo neigti pasaulį kuriančią ir kančią gimdančią valią. Nyčė priešingai – teigia valios jėgą.
Nyčei patinka negailestingumas, karas, aristokratinis išdidumas, bet, antra vertus, jis mėgsta filosofiją, meną, ypač muziką. Nyčė žavisi kai kuriomis savybėmis, kurios, jo manymu, galimos tik aristokratų mažumoje. Dauguma turi būti tik priemonė mažumos iškilimui. Daugumai nereikia pripažinti pretenzijų į laimę ir gerovę.
„Viskas, kas sušvelnina, suminkština žmogų, ir kas išveda „liaudį” arba „moterį” į priekį, veikia visuotinės rinkimų teisės labui, t. y. žemų (prastų) žmonių viešpatavimo labui”. 
Nyčė aistringas individualistas, tiki herojumi. (Tad nors ir kritikavo romantizmą, bet jo jame aiškiai yra). Visos nacijos kentėjimas reiškia mažiau negu asmenybės kentėjimas. Svarbiausia – valia siekti galios (Wille zur Macht). Užuojautą Nyčė traktavo kaip silpnybę, su kuria reikia kovoti. 
Tas Nyčės propaguojamas stipraus žmogaus (antžmogio) kultas kyla iš jo žavėjimosi Napoleonu. Jo manymu, beveik visos XIX a. gražiausios viltys atsiradusios su Napoleonu).

Nyčė piktai pasisako ir prieš krikščionybę. Už jos vergišką moralę. Krikščionybė turi būti pasmerkta už „išdidumo, … didelės atsakomybės, besiveržiančio gyvenimo džiaugsmo, gražaus panašumo į žvėrį, karo ir užkariavimo instinkto, aistros, keršto, pykčio, jausmingumo, rizikos ir žinojimo” neigimą“.
„Dievo sąvoką išgalvojo kaip priešingybę gyvenimo sąvokai – viskas, kas kenksminga, kas nuodija, kas mirtinai priešiška gyvenimui, sukaupta jame į neįtikėtiną vienumą!”
„Pomirtinį pasaulį”, „tikrąjį pasaulį” išgalvojo, kad nuvertintų tą vienintelį pasaulį, kurį mes turime, kad jokio tikslo, prasmės, problemos nepaliktų mūsų žemiškajai tikrovei”.
„Gryna dvasia” – tai gryna kvailystė: numeskim nuo svarstyklių nervų sistemą ir jausmus, t. y. mirtingąjį apvalkalą – kas liks? – Nieko!”
Krikščionybės šventojo vietoje Nyčė nori matyti tą, kurį jis vadina kilniu žmogumi. O to kilnaus žmogaus esmingiausias bruožas yra valia siekti galios (valdžios).
(Raselas sako, kad tas valdžios siekimo aukštinimas yra iš baimės. Jis sako, kad yra dvi šventųjų rūšys: vieni šventi, kad jiems tai teikia džiaugsmo, kiti – iš baimės.)
Taigi neigdamas krikščionybę už vergišką paklusnumą, Nyčė propaguoja herojų tironų (antžmogių) kultą.
Nyčė, kurį dažnai laiko mąstytoju, pribaigusiu spekuliatyvią metafiziką, iš tikrųjų suteikė jai naują, iracionalią, formą. Pavyzdžiui, išjuokdamas grynos dvasios sąvoką, jis spiritualizuoja kūną, laikydamas jį immaterialios valios siekti galios įsikūnijimu.
O šit kaip vaizdžiai Nyčė palygina stoikus ir epikūrininkus
„Epikūrininkas pasirenka vietą, asmenis ir net įvykius, tinkančius jo nepaprastai jautriai intelektinei struktūrai; viso kito – vadinasi, beveik visko – jis išsižada, nes tai būtų per stiprus ir per sunkiai virškinamas maistas. O stoikas, priešingai, lavinasi ryti akmenis ir kirmėles, stiklo šukes ir skorpionus ir nesišlykštėti; jo skrandis turi pagaliau priimti viską, ką į jį įkratys būties atsitiktinumas” (Linksmasis mokslas, p. 211).