1831 m. mirė Hėgelis. Su juo pasibaigė ir didžiųjų filosofinių sistemų era. Po 1830-ųjų randasi jau kitokios filosofijos. Labiausiai XIX a. vidurio ir antrosios pusės filosofijos dvasią išreiškia pozityvizmas (1830 metais pradėjo eiti Ogiusto Konto (Auguste Comte) „Pozityviosios filosofijos kursas“).
XIX a. viduryje nuo jaunahėgelininkų atitrūkęs, bet kai kurias Hėgelio idėjas perėmęs, savo fiosofiją ir revoliucinę teoriją sukuria Karlas Marksas (Karl Marx). Jo teorijos pagrindu XIX a. antrojoje pusėje kuriasi srovė, įgavusi marksizmo pavadinimą.
Atsiranda pragmatizmas, egzistencijos filosofija, XX amžiuje – fenomenologija, hermeneutika, pagaliau postmodernizmas.
Kai kurios iš tų XIX a. atsirandančių srovių linkusios traktuoti filosofiją kaip vieną iš mokslų, taikančių tokius pat metodus, kitos pabrėžia filosofijos skirtingumą nuo specialiųjų mokslų. Svarstymai, kas yra filosofija, kokia jos vieta kultūroje, tebesitęsia iki mūsų dienų.
Pradėkime nuo pozityvizmo, nuo idėjos, kad filosofija turi tapti pozityviu mokslu.

POZITYVIZMAS:
Ogiustas Kontas (Auguste Comte) (1798 – 1857)
Džonas Stuartas Milis (John St. Mill) 1806–1873
Herbertas Spenseris (H. Spenseris) 1820–1903
Emilis Durkheimas (1858–1917)

Pozityvizmo pradininkas yra Ogiustas Kontas.
Pagrindiniai jo veikalai: „Pozityviosios filosofijos kursas” 1830 – 1842 m. (6 tomai), „Pozityviosios politikos sistema” 1851 – 1854 m.

Savo filosofiją Kontas pavadino pozityviąja, pabrėždamas, kad atsisakoma abstrakčių, tradicinių filosofijos problemų ir siekiama suformuluoti pozityvaus mokslinio žinojimo bei mokslų klasifikacijos principus.
Tirdamas žmogaus proto vystymosi eigą Kontas sako atradęs dėsnį: kiekviena svarbiausia mūsų mintis, mūsų žinojimo šaka nuosekliai pereina tris būsenas:
teologinę, arba fiktyviąją;
metafizinę, arba abstrakčiąją;
mokslinę, arba pozityviąją.
Teologinėje būsenoje siekiama absoliutaus žinojimo, įsivaizduojama, kad reiškinius sukelia antgamtiniai veiksniai.
Metafizinėje stadijoje antgamtiniai veiksniai pakeičiami abstrakčiomis jėgomis, tikromis esmėmis.
Pagaliau pozityvioje būsenoje žmogaus dvasia suvokia absoliutaus žinojimo negalimumą, atsisako tirti esamo pasaulio kilmę ir paskirtį, siekia pozityvių žinių. Pagrindinė pozityvių žinių įgijimo sąlyga – tirti realius daiktus, jutiminiu patyrimu gautus faktus ir tik tokiais faktais paremti daromas išvadas.
Mokslas tiriąs tik faktus ir jų ryšius, atsakąs į klausimą kaip, o ne kodėl. Mokslas negalįs išaiškinti jokių pirminių priežasčių ir tikslų, galutinių pradų ir principų, jokios daiktų esmės, negali spekuliuoti tuo, kas betarpiškai nesuvokiama. Remdamasis faktais, mokslas turįs formuluoti tikras ir aiškias žinias, kurios galėtų būti panaudotos praktikoje, gerinant žmonių gyvenimą.
Atskiros pažinimo šakos pozityvų lygį pasiekiančios ne vienu metu: pirmas pozityvus mokslas esanti matematika, po to – astronomija, chemija, biologija. Filosofija taip pat turi virsti pozityviu moklslu. Ji turi tirti patį pažinimą, mokslą. Analizuodamas mokslų sistemą, jis daro išvados, kad trūksta dar vieno mokslo. Jei yra fizika, kuri tiria gamtą, turi būti ir socialinė fizika, kuri tirtų visuomenę. Greitai Kontas socialinės fizikos terminą pakeitė sociologijos terminu. Sociologija turinti užimti aukščiausią vietą mokslų hierarchijoje, anksčiau priklausiusią teologijai. Aukščiausią todėl, kad jos objektas esąs sudėtingiausias.
Kontas sociologiją laikė mokslu apie socialinę tvarką ir pažangą. Esą būtina tyrinėti socialinius faktus, atrasti natūralius visuomenės dėsnius, šalinančius tariamai laisvą valią, ir numatančius tvarką.
Kontas socialinės tvarkos idėją bandė suderinti su pažangos idėja, nes, jo nuomone, socialinė tvarka yra esminė socialinės pažangos sąlyga. Pažanga galima tik konsolidavus socialinę tvarką.
Socialinės pažangos kriterijumi Kontas laikė didėjančią žmogaus valdžią jį supančiam (gamtiniam) pasauliui.
Visuomenės pažangą sąlygoja tris pakopas pereinantis žmogaus protas; nuo jo priklauso besikeičiančių socialinių jėgų tipai, visuomenės tipai ir trys religijos raidos stadijos. Paraleliai su teologinės, metafizinės stadijos raida į pozityviąją būtinai vyksta perėjimas iš karinio į industrinį gyvenimą ir kartu iš ginklo ir diduomenės viešpatijos – į didžiųjų industrijos magnatų viešpatiją.
Laikant visuomenę tyrimo objektu, žmogus netenka reikšmės, nes jis yra visuomenės absorbuotas. Istorinio proceso subjektas yra žmonija, kurios santykis su asmeniu yra tik bangos santykis su srautu. Dėl to žmonijos subrendimo amžiuje visuomenė esanti verta religinio garbinimo.

Konto idėjas plėtojo
HERBERTAS SPENSERIS
(1820 – 1903)
(nors pats ir neigė savo pažiūrų ryšį su Konto idėjomis)

Specifinis Spenserio pažiūrų bruožas yra visuotinės evoliucijos idėja, taikoma ir gamtai, ir visuomenei, ir sąmonei.
Visuomenę aiškino pagal analogiją su organizmu.
Pagrindinis visuomenės raidos dėsnis esąs labiausiai prisitaikiusių visuomenių išlikimas. O labiausiai prisitaikiusios esančios klasinės struktūros visuomenės.
„Kadangi visuomenės savybės panašios į gyvo kūno savybes, tai reikia išanalizuoti pagrindus, leidžiančius tvirtinti, jog pastovūs santykiai tarp visuomenės dalių yra analogiški pastoviems gyvo kūno dalių santykiams. Fiziologinio darbo pasidalijimo požiūriu socialinis organizmas ir individualus organizmas visai vienodi”.
„Jei kiekvienas, laisvai plėtodamas savo gabumus ribose, nesusikertančiose su tokia pat kitų laisve, gauna iš savo draugų už savo paslaugas tiek, kiek, jų nuomone, jis nusipelno, palyginus su kitų paslaugomis, jei visur taip vykdomos sutartys duoda kiekvienam tokiu būdu nustatytą dalį ir jei kiekvienas naudojasi savo asmenybės ir savo teisių apsauga taip, kad gali patenkinti savo poreikius pagal savo pajamas, tada garantuojamas ir individualaus, ir socialinio gyvenimo gyvybinis principas. Be to, taip bus garantuojamas ir gyvybinis socialinės pažangos principas, nes tokiomis sąlygomis labiausiai vertingi individai vystysis sėkmingai ir dauginsis labiau negu mažiau sėkmingi individai. Taigi nauda, nustatyta ne empiriniu, bet racionaliu būdu, reikalauja palaikyti individualias teises ir uždrausti tai, kas joms gali būti priešiška”.
Taigi turtuoliai yra turtingi, nes labiau prisitaikę, vienos tautos viešpatauja kitoms, nes natūraliai yra aukštesnės ir stipresnės…

EMILIS DURKHEIMAS
(1858 – 1917)
Pagrindiniai veikalai:
„Apie visuomeninio darbo pasidalijimą“
„Savižudybė“
„Elementaraus religinio gyvenimo formos“
„Sociologijos metodo taisyklės“

Emilis Durkheimas daug nusipelnė filosofijai. Jis pabrėžė, kad sociologija visai nepriklauso nuo filosofijos, kad ji atsirado tada,kai atsirado nuojauta, jog socialiniai reiškiniai, nebūdami materialūs, vis vien yra realūs daiktai. „Į socialinius faktus reikia žiūrėti kaip į daiktus”. Socialiniai faktai yra išoriški individams, jie slypi veiksmų arba mąstymo būduose, atpažįstamuose iš to, kad jie gali daryti prievartinį poveikį atskiroms sąmonėms.
Taigi visuomenė nėra tik individų suma, kurios vienybę palaiko prievarta; visuomenę palaiko socialinis solidarumas, kuris kiekviename raidos etape turįs tam tikrą išorinę struktūrą.
„Institucija galima pavadinti visus tikėjimus, visus elgsenos būdus, kuriuos nustatė grupė; sociologiją tada galima apibrėžti kaip mokslą apie institucijas, jų genezę ir funkcionavimą“.
E. Durkheimas derino evoliucinę visuomenės sampratą su struktūriniu funkciniu metodu: funkciją apibūdinęs kaip reiškinio atitikimą tam tikram socialinės struktūros poreikiui.
Svarbiausią vaidmenį visuomenės gyvenime jis priskyrė kolektyviniams vaizdiniams, o materialųjį visuomenės gyvenimą sąlygoja gyventojų skaičius ir gamtinė aplinka.
Savo meto visuomenės krizę aiškino tuo, kad niekas nepakeitė tradicinės moralės, paremtos religija. Sociologija ir turėtų padėti sukurti moralę, atitinkančią mokslo dvasią.

DŽONAS STIUARTAS MILIS
(1806 – 1873)

Parašė turbūt žymiausią XIX a. logikos ir mokslo metodologijos veikalą „Logikos sistema“, kuriame, kaip ir kiti empirikai, mokslo metodu laikė indukciją. Sistemingas ir apdairus indukcijos metodų taikymas turįs garantuoti mokslinio tyrimo rezultatų objektyvumą ir tikrumą.
„Indukcija yra toks samprotavimas, kurio dėka paradome išvadą, kad tai, kas (kaip mums žinoma) teisinga vienu atskiru atveju arba keliais atvejais, bus teisinga ir visais atvejais, tam tikru atžvilgiu panašiais į pirmąjį (ar pirmuosius). Kitaip tariant, indukcija yra procesas, kurio metu mes padarome išvadą, kad tai, kas teisinga, kalbant apie keletą klasės individų, teisinga ir visai klasei, arba tai, kas teisinga tam tikru laiku, bus teisinga – esant panašioms aplinkybėms – visada“.
Taigi indukciniu samprotavimu nuo teiginių apie tam tikrus atvejus kylame prie bendro teiginio arba remdamiesi keletu bendrų teiginių, išvedame iš jų dar bendresnį teiginį.
Milis – pagrindinis liberalizmo idėjų reiškėjas XIX a. Anglijoje. Jo esė „Apie laisvę“ – labai ryški individo laisvės apologija, liberalios visuomenės santvarkos gynimas. Tačiau jis matė ir demokratijos pavojų, ji gali virsti daugumos tironija. Labiau nei valdžios veiksmus (kaip derėtų liberalui) kritikavo viešosios nuomonės tironiją.
Savo pasisakymais už paskirstymo teisingumą paruošė perėjimą į nuosaikaus socializmo pozicijas.
„Jeigu visa žmonija, išskyrus vieną asmenį, būtų vieningos nuomonės ir tik tas vienas asmuo skirtingos, jį nutildžiusi žmonija būtų taip pat neteisi, kaip ir tas asmuo, jeigu, turėdamas tokią valdžią, priverstų nutilti visą žmoniją”.
„Jeigu uždraustasis įsitikinimas yra teisingas, iš žmonių atimama galimybė pakeisti savo klaidingą nuomonę; jeigu jis klaidingas, žmonės praranda ne mažiau vertingą galimybę aiškiau suprasti ir labiau pajausti tiesą, kuri atsiskleidžia sugretinus tiesą ir netiesą”.

***

Antroji pozityvizmo banga susijusi su vadinamąja fizikos krize. (1895 – atrasti rentgeno spinduliai, 1896 – radioaktyvumas, 1897 – elektronas (Dž. Tompsonas), 1900 – kvantas (M. Plankas), 1905 – specialioji reliatyvumo teorija, 1916 – bendroji reliatyvumo teorija (A. Einšteinas)

Žymiausi kūrėjai – austrų fizikas E. MACHAS (1838 – 1916) ir šveicarų filosofas AVENARIJUS (1843 – 1896).
Jie dar vadinami empiriokritikais.
Macho požiūriu, grynąjį patyrimo turinį sudaro jutiminiai elementai. Mokslo paskirtis – suvesti tą patyrimo medžiagą į tam tikrą sistemą, kad ja būtų galima operuoti. Ir geresnė ta teorija, kuri paprasčiau ir ekonomiškiau išdėsto tą medžiagą. Kokios nors bendros teorijos ieškojimas už empirinio turinio yra tuščia metafizika.
XIX a. pab. – XX a. pradžioje empirizmas galutinai pasuko į loginių metodologinių tyrinėjimų sritį, į loginę metodologinę mokslo analizę.
Psichologinė sudėtingų idėjų redukcijos į paprastus pojūčius problema pakeičiama kita: kaip redukuoti teorinius mokslo terminus ir teiginius į terminus ir teiginius, kuriais aprašomi tiesioginio stebėjimo rezultatai.
Taigi skirtingai nuo Bekono ir Milio, ieškojusių metodų naujoms žinioms gauti, XX a. empiristai, visų pirma loginiai empiristai, savo tikslu laiko turimų žinių analizę.

Naujausio pozityvizmo etapas susijęs su matematinės logikos suklestėjimu. Pradininkai – Bertranas RASELAS (Russell, 1872 – 1970) ir A. N. VAITHEDAS (Whitehead).
Jų veikalas „Matematikos principai“ parašytas 1910–1913 metais.
1950 metais Raselui paskirta Nobelio premija, „pripažįstant jo įvairiapusę ir reikšmingą kūrybą siekiant humanistinių idealų ir minties laisvės“.
Labai populiari iš jo paskaitų sudaryta knyga „Vakarų filosofijos istorija“ (1945). Į lietuvių kalbą išversta „Religija ir mokslas“.

Antrame ir trečiame XX a. dešimtmetyje Raselas suartėjo su Vienos ratelio loginiais pozityvistais: M. ŠLIKU (Schlick) (1882 – 1936), R. KARNAPU (Carnap) (1891 – 1970), F. FRANKU (1884 – 1966), L. VITGENŠTEINU (Wittgenstein) (1889 – 1951), drauge su D. MŪRU (Moore, 1873–1958) pagrindė lingvistinę filosofiją.
Svarbų žingsnį vystant loginę analizę žengė Vitgenšteinas „Loginiame filosofiniame traktate” iškėlęs mintį, kad teiginiai yra faktų vaizdai ir kad faktų struktūrą, t. y. daiktų santykius, atitinka juos vaizduojančių teiginių loginė struktūra, t. y. loginiai terminų santykiai. Dėl šios aplinkybės prasmingi yra tik tam tikros struktūros teiginiai – teiginio prasmingumas ar beprasmiškumas priklauso nuo jo loginės sandaros, nuo to, ar teiginys patenkina griežtas logikos taisykles ar ne.
Norint išreikšti žinias logiškai nepriekaištingu būdu, reikia jas išversti į dirbtinę, formalizuotą kalbą.
Elementarūs idealios kalbos teiginiai (sakiniai), sudaryti tik iš tikrinių vardų ir predikatų, vadinami atomariniais teiginiais. Visus sudėtingus idealios kalbos teiginius galima išskaidyti į pirminius atomarinius. Paprasčiausi pirminiai teiginiai turi fiksuoti paprasčiausius, pirminius jutiminio patyrimo elementus. Kadangi tos idealios mokslo kalbos teiginiai yra arba pirminiai arba išskaidomi į pirminius, tai, pasak empiristų, mes visada žinome, kokius jutiminio patyrimo elementus šie kalbos teiginiai fiksuoja.
***
Pozityvizmas, pabrėžęs, kad atsisako abstrakčių tradicinių filosofijos problemų, kad siekia suformuluoti pozityvaus mokslinio žinojimo principus, akcentavęs, kad tikras mokslas turi būti paremtas faktais, padarė įspūdį ir Lietuvos tautinio atgimimo veikėjams J. Basanavičiui, V. Kudirkai.
Mūsų laikais bene stipriausias pozityvizmo idėjų plėtotojas ir reiškėjas Lietuvoje yra prof. Evaldas Nekrašas.

KARLO MARKSO (Marx, 1818 – 1883) socialinė teorija

„Ekonominiai ir filosofiniai 1844 m. rankraščiai”, „Tezės apie Feuerbachą”, „Vokiečių ideologija”, „Kapitalas”.
Markso filosofija yra iš esmės socialinė filosofija. Tradicinės filosofijos problemos (ontologinės, gnoseologinės) jo nedomina.
Marksą neabejotinai paveikusi Hėgelio idėja apie būtiną dėsningą pasaulio istorijos eigą. Tik Marksas manė, kad Hėgelio filosofija stovi ant galvos ir ją reikia pastatyti ant kojų. „Visa taip vadinamoji pasaulinė istorija yra ne kas kita, kaip žmogaus gimimas žmogiško darbo pagrindu”.
Taigi visuomenės ir žmogaus egzistavimo pagrindas yra darbas, praktinė gamybinė veikla. Toje veikloje Marksas išskiria dvi puses: gamybines jėgas ir gamybinius santykius. Gamybinės jėgos – tai žmonės, įvaldę tam tikrus įrankius, techniką, gamybiniai santykiai – santykiai susidarantieji tarp žmonių gaminant: santykis su gamybos priemonėmis, paskirstymas, mainai. Gamybinių santykių visuma sudaro ekonominę visuomenės struktūrą ir yra bazė antstatui: valstybei, teisei, ideologijai, religijai, mokslui, menui. 
„Rankinis malūnas kuria visuomenę su viešpataujančiu feodalu, o garo malūnas – visuomenę su pramoniniu kapitalu”.
Markso manymu, gamybinės jėgos nuolat kinta ir gamybiniai santykiai ima nebeatitikti jų, ima trukdyti jų pažangai. Pagaliau tas neatitikimas pasidaro toks didelis, kad senieji santykiai turi būti pakeisti naujais, t. y. turi įvykti revoliucija. Marksas konstatuoja, kad tas gamybinių jėgų ir gamybinių santykių atitikimo būtinumas yra visos istorijos dėsnis. Realiai visuomenėje tą neatitikimą parodo aštrėjanti klasių kova: tos klasės, kurios yra naujų gamybinių santykių „nešėjos” kovoja su tomis, kurios gina pasenusius gamybinius santykius, t. y. siekia išsaugoti savo socialinę padėtį visuomenėje (pvz., kylančių buržua kova su aristokratų viešpatavimu).
Analizuodamas kapitalizmo sistemą Marksas prieina prie išvados, kad ji pati sau išsiaugina duobkasį – proletariatą. Markso manymu, proletarų revoliucija yra būtina, prie jos veda kapitalizmo raidos logika, ir tik ji gali sukurti beklasę visuomenę. Tos būsimos visuomenės Marksas bent kiek aiškiau nėra aprašęs. Svarbiausias jos bruožas – nebebus privačios nuosavybės, nes būtent ji ir priveda prie krizių ir prie revoliucijos. Tačiau ką reiškia „visuomeninė nuosavybė”, kaip ta „visuomenė” valdys „savo” fabrikus ir pan. – to Marksas nesvarstė.
Taigi istorinės raidos varikliu Marksas laikė socialinių klasių antagonizmą. Klasių laikyseną, jų ideologiją lemia tai, kokią vietą ekonominiuose santykiuose jos užima. Klasių kovos keliu šalinami pasenę gamybiniai santykiai ir taip sudaromos sąlygos socialinei pažangai.
Marksas nepriskiria sau klasių ir klasių kovos atradimo nuopelnų. Laiške J. Veidemejeriui jis rašo, kad daug anksčiau už jį klasių kovos vystymąsi išdėstė buržuaziniai istorikai, o buržuaziniai ekonomistai – ekonominę klasių anatomiją. Jis tik įrodęs, kad klasių buvimas yra susijęs su tam tikromis istorinėmis gamybos fazėmis, kad klasių kova veda į proletariato diktatūrą ir kad ši diktatūra bus tik perėjimas į visuomenę be klasių. Vadinasi klasių kovos teorija marksistinėje visuomenės istorijos sampratoje yra jungiamoji grandis tarp požiūrio į istoriją kaip į dėsningą procesą ir požiūrio į istoriją kaip į žmonių tikslingą veiklą.
„Istorija nieko nedaro, ji neturi jokio neaprėpiamo turto, ji nekovoja jokių kovų! Ne istorija, bet žmogus, tikras, gyvas žmogus – štai kas viską daro, viską turi ir už viską kovoja. Istorija nėra kažkokia ypatinga asmenybė, kuri naudoja žmogų kaip priemonę savo tikslams pasiekti. Priešingai, istorija yra ne kas kita, kaip savo tikslų siekiančio žmogaus veikla”
(Marksas ir Engelsas. Šventoji šeima…)
„Filosofai iki šiol įvairiai aiškino pasaulį, o reikalas tas, kad jį reikia pakeisti…“
(11-oji tezė apie Feuerbachą)

Kaip matėme, Marksas klasės padėtį ir jos ideologiją susieja su padėtimi gamybos sistemoje. „Vokiečių ideologijoje“, parašytoje kartu su Fridrichu Engelsu, rašoma, kad ta klasė, kuri yra viešpataujanti materialinė jėga, kartu yra ir viešpataujanti dvasinė jėga. Klasė, kuri turi materialinės gamybos priemones, kartu turi ir dvasinės gamybos priemones. Viešpataujančios mintys yra ideali viešpataujančių materialinių santykių išraiška. Tad kiekviena nauja klasė, kuri ateina prieš ją viešpatavusios klasės vieton, savo interesą turi vaizduoti kaip bendrą visos visuomenės narių interesą, savo mintis vaizduoti kaip visuotinai reikšmingas, vieninteles protingas ir pan. Todėl Marksas ir laiko ideologiją klaidinga sąmone, arba apverstu tikrovės atspindžiu. Ideologija – iliuzinė sąmonė, nes joje sukuriamas bendrumas, kurio realiame gyvenime nėra.
Išnaudojimo, klasinės sąmonės, ideologijos teorija išliko gyva, įvairiai remiantis Marksu plėtojama ir mūsų dienomis.
Ypač daug dėmesio, sekėjų ir interpretatorių teko susvetimėjimo teorijai. Apie susvetimėjimą Marksas rašo jau savo „1844 m. ekonominiuose ir filosofiniuose rankraščiuose“. Laikydamas darbą žmogaus gimimo pagrindu, Marksas konstatuoja, kad kapitalizmo sąlygomis žmogui susvetimėja ir darbas, ir darbo produktai, o tai reiškia, kad žmogui susvetimėja jo paties rūšis.
Darbas darbininkui tampa daiktu, kurį jis gali gauti tik didžiausiomis pastangomis, nereguliariai. Darbas tampa išoriniu dalyku. Sunkiai dirbdamas, laikomas įrankiu, darbiniu gyvuliu, žmogus jaučiasi savimi, žmogumi, tik ne darbo metu. Kuo daugiau sukuria darbininkas, tuo mažiau tenka jam pačiam. Jo darbo produktai yra taip pat svetima, išorinė jėga. „Žmgaus pasaulio nuvertinimas tiesiog proporcingas daiktų pasaulio vertinimui“. „Koks yra žmogaus santykis su savo darbu, su savo darbo produktais ir su pačiu savimi, toks yra ir jo santykis su kitu žmogumi, taip pat su kito žmogaus darbu ir jo darbo objektu“.
Kaip itin ryškią ideologinio susvetimėjimo formą Marksas ir Engelsas traktavo religiją. Susvetimėjimas religijoje pasirodo kaip pasaulio suskilimas į gamtinį, žmogiškąjį, žemiškąjį ir antgamtinį, dieviškąjį, dangiškąjį. Būtent antgamtiniam pasauliui ir jo būtybėms religija priskiria (taigi atima iš žmogaus: „Kuo daugiau žmogus suteikia dievui, tuo mažiau belieka jam pačiam“.) pačius, atrodytų, elementariausius žmogiškumo atributus. Toks gamtos jėgų suasmeninimas – tai tam tikras tų jėgų įveikimas, jų pasisavinimas. Religija, Marksas sako, yra „arba dar savęs nesuradusio, arba jau vėl save praradusio žmogaus savimonė ir savęs jautimas“.
Antgamtinis pasaulis atitrūksta nuo žmogaus, įsikuria danguje, bet, kita vertus, jis yra labai žmogiškas, nes yra skirtas žmogui po jo mirties. Dangiškasis gyvenimas, kaip atlyginimas už žmogaus vargus žemėje, turi ir savo antipodą – pragarą, kaip bausmę už dievo nustatytos tvarkos pažeidimus. Taip religijoje žmogus suranda socialinio gyvenimo, savo visuomeninės padėties paaiškinimą, pateisinimą ir paguodą. „Religija – tai engiamos būtybės atodūsis, beširdžio pasaulio širdis, panašiai kaip ji yra bedvasės santvarkos dvasia. Religija yra liaudies opijus“.

***
Įvairiai remiantis Marksu, iš dalies įtraukiant kitas filosofines ir mokslines pažiūras, vyko marksizmo plėtotė: Frankfurto mokykla Vokietijoje, J. Ipolitas, R. Garodi, L. Altiuseris, Ž. P. Sartras Prancūzijoje, A. Gramšis Italijoje, G. Petrovičius Jugoslavijoje – žurnalas „Praxis“, L. Kolakovskis Lenkijoje, M. Adleris Austrijoje, E. Meškauskas Lietuvoje.

EGZISTENCIALIZMAS

Siorenas KJIRKEGORAS (Kierkegaard) (1813 – 1855)
M. HEIDEGERIS (1889 – 1976) („Būtis ir laikas” 1927 m.)
K. JASPERSAS (1883 – 1969) („Filosofija” 1932 m.)
Ž. P. SARTRAS (J. P. Sartre) (1905 – 1980)
A. KAMIU (Camus) (1913 – 1960)
M. MERLO-PONTI (Merleau-Ponty) (1908 – 1961)
G. MARSELIS (Marcel) (1889 – 1973)

Pradininku laikomas danų filosofas Siorenas Kjirkegoras (Kierkegaard). Priešpriešindamas racionalistinei filosofijai savąją žmogiškojo apsisprendimo tikrovės atžvilgiu filosofiją, iškeldamas esamąją būtį su jos neišmatuojamomis dramomis, prieštaravimais ir sukrėtimais virš esmių ir visuotinių tiesų, jis padėjo pagrindus egzistencijos filosofijai.
Egzistencializmas suklestėjo XX amžiuje, visų pirma Vokietijoje po Pirmojo pasaulinio karo, o Antrojo pasaulinio karo metu ir po jo – Prancūzijoje. Egzistencialistai yra krikščioniškieji ir ateistai. Sartras save ir Heidegerį priskyrė prie ateistinių egzistencialistų.

Kjirkegoro svarbiausieji veikalai: „Arba-arba“ (1843), „Baimė ir drebėjimas“ (1843), „Filosofijos nuotrupos“ (1844).
Jo argumentai prieš racionalistinę (visų pirma – Hegelio) filosofiją:
Pirma, abstraktus racionalus mąstymas visuomet operuoja bendrybėmis, kuriose dingsta visa tai, kas individualu ir nepakartojama, būtent žmogaus individualybė.
Antra, racionalizmas, net ir tais atvejais, kai atramos tašku ima atskiro žmogaus egzistavimą (Dekarto cogito ergo sum), sutapatina žmogaus esmę su mąstymo sfera, palikdamas šone jo žmogiškosios būties visumą – valią, nuotaikas, aistras ir kt.
Trečia, racionalizmas, traktuodamas žmogų kaip objektą tarp kitų objektų, užmiršta jo galimybę vienaip ar kitaip realizuoti savo būtį, t. y. pasirinkti.
Taigi Kjirkegoras pasuka nuo tikrovės filosofijos prie egzistencinės arba žmogiškojo apsisprendimo tikrovės atžvilgiu filosofijos.
Kjirkegoras mano, jog klausimas vesti ar nevesti (konkrečiam žmogui) yra labai svarbus, ir būtent tokio pobūdžio problemos (o ne visuotinės tiesos ir sąvokos) liečiančios bet kurį žmogų, bet kurioje epochoje ir turinčios lemiamos reikšmės atskiro individo gyvenime.
Esamoji būtis, egzistencinė, yra iškeliama virš esmių ir esmingumo. Bet šita būtis su jos neišmatuojamomis dramomis ir paslaptimis, prieštaravimais ir sukrėtimais, išslystančiais nuo bet kokių apibendrinimų, yra „nesugaunama” sąvokomis.
Pasak Kjirkegoro, yra trys skirtingi egzistavimo būdai: estetinis, etinis, religinis.
Estetinėje pakopoje žmogus gyvena šia akimirka ir nepaliaujamai siekia pasitenkinimo. Gėris yra tai, kas gražu arba malonu. Estetas tampa savo aistrų ir nuotaikų tarnu. Tas, kuris gyvena estetinėje stadijoje, labai greitai gali pajusti baimę ir beprasmybę.
Etinei stadijai būdinga rimtis ir nuoseklus pasirinkimas pagal moralinius kriterijus.
Pareigos galų gale žmogui nusibosta, ir jis arba grįžta į estetinę stadiją arba peršoka į religinę.
Taigi egzistencializmo filosofija formuojasi kaip iš principo atsiribojanti nuo orientuoto į mokslą filosofinio racionalizmo.
Klasikinė racionalistinė filosofija (nuo Dekarto – baigiant Hegeliu) išaugo iš gilaus tikėjimo absoliučiu objektyviai pasaulį pažįstančiojo proto autoritetu, jo autonomiškumu.
(Nors Bekonas sakė, kad aistros nesuskaičiuojamais būdais užteršia protą, bet manė, kad galima surasti metodą kaip to išvengti). Protas buvo laikomas ne tik visuotinai reikšmingo mokslinio pažinimo šaltiniu, bet ir praktinio pasaulio pertvarkymo (remiantis objektyviai teisingu gamtos pažinimu) pagrindu. Racionalistai tikėjo, kad pažįstantis žmogaus protas pajėgus įveikti anapusinę žmogiškąją tikrovę, jos svetimumą, nepalikdamas jokio iracionalaus likučio.
Be abejo, anksčiau ar vėliau toks maksimalizmas turėjo baigtis blaivesniu proto galimybių vertinimu.
Taigi egzistencializmas ir kelia sau tikslą grįžti į žmogaus būtį, t. y. į žmogaus, ribotos erdve ir laiku būtybės, egzistenciją. Jo filosofavimo objektas ir yra žmogaus egzistencijos problemos.
Su tokia orientacija susijęs kitas esminis šios filosofijos bruožas – jos psichologizmas. Juk kai filosofo dėmesys sutelkiamas į egzistencinį subjektyvumą, t. y. į žmogų istoriškai ir jutimiškai konkrečioje situacijoje (skirtingai nuo racionalistinės filosofijos, kurioje subjektas reiškė žmogų apskritai ir kurioje buvo aiškinamasi to žmogaus, kaip rūšies, pažintiniai sugebėjimai), tai riba tarp egzistencinės ir psichologinės sričių beveik išnyksta. Filosofijai iškyla grėsmė virsti aprašomąja psichologija.
Šie egzistencijos filosofijos bruožai ją tarsi nukelia iš tradicinio filosofavimo aukštybių į, Heidegerio žodžiais tariant, vidutiniškąją kasdienybę.

KARLAS JASPERSAS

„Filosofija“, „Filosofijos įvadas“, „Kaltės klausimas“.
Iš pradžių studijavo teisę, vėliau – mediciną, ketindamas specializuotis psichiatrijoje.
1933 m. atleidžiamas iš visų pareigų, susijusių su (Heidelbergo) universiteto administracija, nes jo žmona žydė. O nuo 1937 m. naciai išmeta jį, kaip „nepatikimą”, ir iš profesorių.
Posūkis į filosofiją 1919 m., kai išėjo „Pasaulėžiūrų psichologija”.
Pažinimo srityje Jaspersas remiasi Kanto „daikto savaime” ir apriorizmo (pažinimo objektai sąlygoti mūsų sąmonės kategorijų) idėjomis.
Negalėdamas atskleisti būties apskritai kaip kažkokio empiriškai suvokiamų daiktų pagrindo esmės, filosofinis mąstymas tik nurodo, kad toji empirinė daiktų tikrovė yra tik absoliučios būties šifrinė kalba, ir pats mokslinis pažinimas yra ribotas. Žmogaus egzistenciją nušviečiantis mąstymas gali tik įsitikinti jos buvimo faktu iš realiai žmogaus atliekamų veiksmų. Vadinasi, žmogaus būtis (egzistencija) negali būti racionaliai pažinta, paaiškinta, ji gali būti tik mąstymo nušviesta.
„Egzistencija nėra kažkas objektyvaus, išmatuojamo, ji negali būti patyrimo faktu.
Ji yra mano paties galimybė pasirinkti, tai mano paties pasirinkimas.
Egzistencija – tai žmogaus sąmonės heraklitiška tėkmė”.
Filosofijos uždavinys – kelti klausimus, kurie žymiai svarbesni žmogaus būties apšvietime negu atsakymai į juos.
Žmogiškoji būtis visuomet yra tam tikroje situacijoje. Be kasdieniškų situacijų, kurias galima keisti, apeiti arba įveikti, būna ir tokių, kurių žmogus negali nei išvengti, nei įveikti. Tai ribinės situacijos (Grenzsituationen). Ribinėse situacijose ypatingai išryškėja žmogiškosios būties trapumas, baigtinumas bei gyvenimo beprasmiškumas.
Žmoguje glūdinti potenciali egzistencija aktualizuojama kaip tik ribinėse kaltės, kovos, kančios bei mirties situacijose. Mes pasidarome patys savimi, kai atviromis akimis atsiduriame ribinėje situacijoje.
Pati reikšmingiausia situacija, atskleidžianti žmogiškąją egzistenciją, esanti mirtis, kuri tarsi valdanti visas kitas situacijas. Mirties situacijoje žmogus tampąs tartum vienu didžiuliu klausimu visoje savo būtyje.
Jasperso manymu, visų mūsų pastangų pažinti pasaulį nesėkmė, visų žmogiškųjų vertybių trapumas ir, svarbiausia, kiekvieno žmogaus, kaip baigtinės būtybės, nesėkmė suponuojanti dievo arba transcendencijos amžinybę, kuri tampa suvokiama tik tuomet, kai viskas nyksta ir griūva.
„Filosofuoti – reiškia mokytis mirti”.
„Bet filosofavimas prasideda ten, kur proto žinojimui nubrėžtos ribos, racionalumo bejėgiškumas tuose dalykuose, kurie mums yra svarbūs nustatant tikslus, galutinę prasmę, pažįstant aukščiausiąjį gėrį, pažįstant dievą ir žmogiškąją laisvę, budinant mąstymą, kuris, nors ir proto priemonėmis mąstomas, yra daugiau negu protas. Todėl filosofavimas veržiasi prie protinio pažinimo ribų, čia ieškodamas įkvėpimo”.
(Jaspersas, „Filosofijos įvadas“)

ALBERAS KAMIU

„Sizifo mitas” 1940 – 1941
Absurdas – tai pasaulio dėsnis, kai protas susiduria su pasaulio iracionalumu ir maištingai piktinasi. Absurdas – tai „susidūrimas tarp to, kas iracionalu, ir begalinio šviesos troškimo, kurio šauksmas girdėti pačioje žmogaus sielos, gilumoje”.

Absurdo žmogus – tai ne beprotis, tai protingas žmogus, turįs absurdo patirtį. Pavyzdžiui, žmogus gali staiga pajusti, kokie automatiški ir beprasmiški yra jo veiksmai. Kodėl? Kodėl žmogus vykdo automato funkcijas?
Kitas absurdo pojūčio atvejis – vieną dieną pasijunti esąs taškas laiko kreivėje, kuri baigiasi mirtimi.
Pajutę absurdą, nustembame ir susimąstome. Atsiradusi sąmonė yra gėris. Sąmonė daro žmogų didingą, sukelia mintis apie maištą.
Taigi – maištas prieš absurdą! Būtina maišto sąlyga – laisvė.
Žmogus, pasirinkdamas gyvenimą, per laisvę ir maištą neigia absurdą, nors jo ir nesunaikina.
Akivaizdūs stoicizmo atgarsiai. 
„Netekti gyvybės – nemenkas dalykas, bet matyti kaip mūsų gyvybė netenka prasmės, kaip nyksta mūsų gyvenimo tikslas – štai kas nepakeliama. Neįmanoma gyventi be tikslo“.

Egzistencializmas, stojęs prieš racionalizmą, vis tik nėra nuosekliai iracionalistinis. Dedamos pastangos sukurti neracionalistinį racionalumą, ieškoma proto, bet ne mokslinio, ne pažįstančiojo, o kitokio.
Taigi egzistencializme, kaip ir marksizme, dominuoja socialinė bei antropologinė problematika; kitos tradicinės filosofijos problemos neturi savarankiškos reikšmės.

Ž. P SARTRAS ( JEAN PAUL SARTRE) (1905–1980)

„Būtis ir niekas“ (1934), „Egzistencializmas yra humanizmas“ (1946), „Dialektinio proto kritika“ (1960).
1964 m. jam paskirta Nobelio premija „už kupinus idėjų meninius kūrinius, kurie laisvės dvasia ir tiesos siekimu padarė didelę įtaką dabarčiai“.
Premijos atsisakė, nes visą laiką vengė bet kokių apdovanojimų, laikydamas, kad visi pažymėjimo ženklai darą įtaką skaitytojams; rašytojas turįs veikti tik savo spausdintu žodžiu. Be to, jam atrodė neteisinga, kad Nobelio premija teikiama Vakarų rašytojams arba Rytų „maištininkams“. Trečia, jam atrodė, kad priimdamas premiją, išduotų laisvės principą.
Žmogus, pasak Sartro, „yra pasmerktas laisvei“, nes savo esmę ir būtį žmogus turi projektuoti ir realizuoti, ir nuo šios būtinybės pabėgti negali. Žmogaus egzistencija yra ankstesnė už esmę. Žmogus yra tuo, kuo jis save padaro nuolat pasirinkdamas. Kai žmogus suvokia, kad nuo jo pasirinkimo priklauso ne tik jo, bet ir kitų žmonių, galų gale žmonijos gyvenimas, jis pajunta didžiulę atsakomybę, suvokęs atsakomybę, žmogus pajunta baimę. Sartras rašo, kad egzistencialistai teigia netgi, kad žmogus tai yra baimė.
Sartras yra buvęs Lietuvoje (1965 vasarą). Kartu su žmona Simona de Bovuar (Beauvoir), taip pat rašytoja, egzistencialiste, savaitės viešnagės metu lankėsi Vilniuje, Kaune, Klaipėdoje, Palangoje, Nidoje, Pirčiupiuose, Trakuose.
Į lietuvių kalbą yra išversta Sartro autobiografinė apysaka „Žodžiai“, pjesė „Nepalaidoti mirusieji“, pirmasis romanas „Šleikštulys“, novelė „Siena“, ištrauka iš „Egzistencializmas yra humanizmas“. 1968 m. Vilniaus akademinis teatras buvo pastatęs jo pjesę „Altonos atsiskyrėliai“.

„Esminis dalykas yra ne tai, kas iš žmogaus padaryta, o tai, ką jis pats daro iš to, kas iš jo padaryta“.

E. FROMAS (FROMM) (1900–1980)

Fromą žavėjo biblinių pranašų knygose aprašyta pasaulinės taikos ir harmonijos vizija. 1926 m. jis nutraukė ryšius su judaizmu, vėliau paaiškinęs, kad yra kategoriškai nusistatęs prieš bet kokį išankstinį žmonijos susiskirstymą, netgi religiniu pagrindu. Atėjus į valdžią naciams turėjo bėgti iš Vokietijos (1933 m. persikėlė į Šveicariją,1934 m. – į JAV). 1974 m. grįžo į Europą.
Svarbiausi darbai: „Bėgimas nuo laisvės”, „Sveikoji visuomenė“, „Menas mylėti“, „Psichoanalizė ir religija“, „Turėti ar būti“.
Knygoje „Be iliuzijos grandinių” Fromas rašė:
„Aš tikiu, kad nei gyvenimas, nei istorija neturi galutinės prasmės, kuri savo ruožtu suteiktų prasmę individo gyvenimui arba pateisintų jo kentėjimus. Turint galvoje prieštaravimus ir silpnybes, su kuriomis susijusi žmogaus egzistencija, visiškai natūralu, kad jis ieško „absoliuto”, kuris sudarytų jam tikrumo iliuziją ir išlaisvintų jį nuo konfliktų, abejonių ir atsakomybės. Tačiau joks teologinis, filosofinis ar istorinis dievas negali išgelbėti ar pasmerkti žmogaus. Tik pats žmogus gali rasti gyvenimo tikslą ir jo realizavimo būdus. Jis negali rasti išganingo galutinio ar absoliutaus atsakymo, tačiau gali siekti intensyvesnio, gilesnio ir aiškesnio šio tikslo išgyvenimo, kuris suteiktų jam jėgų gyventi be iliuzijų ir būti laisvam”.
Pagrindinė Fromo tema – visuomenės ir individo santykiai.
Išsiveržięs iš gamtos diktato, praradęs harmoniją su gamta, žmogus patenka į neįveikiamus egzistencinius prieštaravimus, iš kurių svarbiausias yra prieštaravimas tarp gyvenimo ir mirties. Iš čia susietumo, transcendencijos, prisirišimo, identiškumo, bei orientacijos sistemos ir atsidavimo poreikiai. Praradęs ankstesnę harmoniją su gamta, individas turi surasti naujus ryšius su pasauliu, susieti save su socialinėmis vertybėmis bei idealais. O bet kuri orientacijos sistema suponuoja ir atsidavimo objektą. Fromo manymu, nėra žmogaus be poreikio turėti orientacijos sistemą ir atsidavimo objektą.
Kultūra siūlo tam tikrus šio poreikio realizavimo variantus, tad bet kuri kultūra vykdo religines funkcijas. „Psichoanalizėje ir religijoje“ Fromas rašo: „Religiją aš suprantu kaip bet kokią žmonių grupės priimtą mąstymo ir veikimo sistemą, suteikiančią atskiram individui orientacijos struktūrą ir atsidavimo objektą”. Vieniem toks atsidavimo objektas yra dievas, kitiems – pinigai ar jėga, ar karjera.
Taigi religiją Fromas aiškina pagal jos socialines funkcijas. Religingumas be religijos.
Fromo skiriami religingumo bruožai:
1) žmogaus sugebėjimas jausti savo gyvenimą kaip nuolatinę problemą;
2) nuolatinis siekimas optimaliai realizuoti savo vidines potencijas;
3) gyvenimo pajungimas vertybių hierarchijai, kurios atskaitos taškas yra žmogus;
4) žmogaus atvirumas pasauliui, vienybės su esatimi ir priklausymo jai jausmas;
5) savitranscendencija, t. y. savojo aš ribotumo įveikimas, išsivadavimas nuo egoizmo, godumo ir sugebėjimo mylėti, kurti, naudotis laisve bei pasirengimo nukentėti už savo įsitikinimus išsiugdymas 
yra veikiau žmogaus etinės charakteristikos, o ne religinės.

***
Labai patraukli Fromo meilės teorija, išdėstyta knygelėje „Menas mylėti”.
Meilės poreikį ir svarbą Fromas kildina iš žmogaus egzistencijos dramatizmo (ar net tragizmo). Žmogus – „yra gyvenimas, suvokiantis pats save; jis turi supratimą apie save, savo draugus, apie savo praeitį ir ateities galimybes. Šis suvokimas savęs kaip atskiros visumos, suvokimas savo gyvenimo kaip trumpo švystelėjimo, ir to, kad ne savo valia gimęs, ir mirs prieš savo valią, kad mirs anksčiau negu tie, kuriuos myli, arba tie pirma jo, suvokimas savo vienišumo ir atskirtumo, savo bejėgiškumo prieš gamtos ir visuomenės jėgas, visa tai daro jo uždarą, atskirą egzistenciją nepakeliamu kalėjimu. Jis išeitų iš proto, jei negalėtų išsivaduoti iš šio kalėjimo ir susieti save, vienaip ar kitaip susivienyti su žmonėmis, su išoriniu pasauliu“.
Visų amžių ir kultūrų žmogus susiduria su poreikiu spręsti vieną ir tą patį klausimą: kaip įveikti atskirtumą, kaip peržengti savo individualaus gyvenimo ribotumą ir atrasti vienybę. Vienas iš būdų – orgiastinės būsenos (orgijos, tarp jų ir seksualinės).
Demokratinėje visuomenėje konformizmas labai didelis, Fromo manymu, dėl to, kad ieškant atsakymo į klausimą, koks turi būti tavo santykis su pasauliu ir nerandant geresnio, tokiu atsaku ir tampa minios konformizmas. Bet konformistinė vienybė nėra aistringa ir stipri, ji šalta, padiktuota rutinos, todėl dažniausiai neįstengia nuraminti vienatvės nerimo.
Dar vienas sąryšio būdas – kūrybinė, produktyvi veikla. „Vienybė pasiekiama produktyviame darbe nėra tarpasmeninė. Vienybė orgiastiniame ryšyje yra trumpalaikė, netvari, o vienybė konformizme tėra tik pseudovienybė. Taigi visa tai tėra tik atsakymas iš dalies į egzistencijos problemą: galutinis atsakymas slypi tarpusavio santykiuose, vienybėje su kitu žmogumi per meilę.
Fromas pabrėžia, kad meile jis nevadina simbiozinių ryšių. Nei pasyvi jų forma mazochizmas (pasidarymas kito asmens dalimi; tas kitas asmuo valdo, nurodinėja, religijoje – tai stabo garbinimas; galima mazochistiškai atsiduoti likimui, ligai, ritminei muzikai), nei aktyvioji simbiozė – sadizmas (sadistiškas asmuo nori išsigelbėti nuo vienatvės paversdamas kitą asmenį dalimi ar įrankiu) nėra brandžios meilės forma..
„Skirtingai nuo simbiozinio ryšio, subrendusi meilė yra ryšys, kurio sąlyga yra žmogaus orumo, individualybės išsaugojimas. Meilė yra aktyvi žmogaus galia“. Meilė yra veikla, davimas, o ne gavimas. Davimas produktyviam charakteriui yra aukščiausia pajėgumo forma. Duodamas aš patiriu savo jėgą, galią, sveikatą, išreiškiu savo gyvybingumą. (Skurdas žemiau tam tikros ribos žemina žmogų ne tik dėl to, kad tiesiogiai didina kančias, bet ir dėl to, kad atima iš vargšo davimo džiaugsmą.)
Svarbiausioji davimo sfera yra ne materialių daiktų, o specifiškai žmogiška: žmogus duoda savo džiaugsmą, savo dėmesį, savo supratimą, savo žinojimą, savo humorą ar savo liūdesį – visas žmogiškojo gyvybingumo apraiškas.
Be davimo, aktyvus meilės pobūdis pasireiškia dar keliais esminiais elementais: rūpesčiu, atsakomybe, pagarba, žinojimu.
Meilė neįmanoma be rūpesčio. Jei moteris sako, kad myli gėles, bet pamiršta jas palaistyti – sunku bus patikėti jos „meile“.
Rūpestis, dėmesingumas apima ir atsakomybę, bet atsakomybė gali pereiti į dominavimą ir savininkiškumą, jei nebus pagarbos, t. y. meilės, buvimo išvien su žmogumi tokiu, koks jis yra, o ne koks jis man reikalingas. Taigi „pagarba asmeniui neįmanoma be pripažinimo, rūpestis ir atsakomybė būtų akli, jei nesiremtų žinojimu“
Fromas aptaria keletą meilės tipų.
Motinos meilė – meilė bejėgiui;
broliška meilė – meilė tarp lygiųjų;
erotinė meilė siekia visiško susiliejimo (Fromo manymu, tai, ko gero, pati apgaulingiausia meilė);
meilė sau;
meilė dievui.
Kad būtum mylimas ir mylėtum, reikia drąsos, drąsos ginti tam tikras vertybes, kaip svarbiausią dalyką – pasiryžti šuoliui ir viską vertinti pagal šias vertybes. Galia mylėti reikalauja pasitempimo, budrumo, padidinto vitališkumo, o tai kyla iš vaisingos ir veiklios nuostatos visose kitose gyvenimo srityse.
Meilė, kaip abipusis seksualinis pasitenkinimas, ir meilė kaip „komandos veikla”, gelbėjimasis nuo vienatvės, yra dvi „normalios” meilės suirimo šiuolaikinėje Vakarų visuomenėje formos.
Meilė kaip išgyvenimas yra nuolatinis iššūkis, ne poilsio vieta, bet judėjimas, augimas, bendras darbas.
Yra tik vienas meilės buvimo įrodymas: santykių gilumas ir abiejų gyvybingumas bei jėga, iš kurių atpažįstama meilė.
Meilė – menas, o bet kurio meno praktika reikalauja:
disciplinos,
koncentracijos,
kantrybės.

Knygoje „Turėti ar būti?“, išėjusioje 1976 m. (po poros metų, kai Fromas grįžo iš tremties gyventi į savo tėvynę Vokietiją), išdėstytos visos svarbiausios Fromui idėjos, plėtotos ankstesniuose darbuose.
Knygos ašis – dvi gyvenimo nuostatos: gyvenimas, orientuotas į turėjimą, ir gyvenimas, orientuotas į buvimą. Turėtojiška nuostata – tai siekimas viską praryti, valdyti, dominuoti. Būtiška nuostata – tai kūrybiškumas, veiklumas, produktyvumas.
Fromas analizuoja įvairias situacijas, kaip jose elgiasi šių skirtingų nuostatų žmonės. Pavyzdžiui, pokalbis. Turėtojiškos nuostatos žmogui svarbu parodyti, ką jis turi, būtiškos orientacijos žmogus dalyvauja pokalbyje, įsiklauso į tai, kas sakoma.
Arba paskaita. Turėtojiškos orientacijos žmogus stengiasi viską užsirašyti, jam svarbu turėti konspektą. Būtiškos orientacijos žmogus dalyvauja paskaitoje, jis ateina pasirengęs paskaitai, girdi ir stengiasi įsigilinti į tai, kas sakoma, pagauti esmę.
Fromas rašo, kad turėtojiška nuostata šiuolaikiniame pasaulyje dominuoja. Tai rodanti net kalbos evoliucija: veiksmažodines formas keičia daiktavardinės su „turėti“, pavyzdžiui, jei anksčiau sakydavome susirgau, persišaldžiau, karščiuoju, dabar dažniau: turiu slogą, turiu temperatūros. Užuot sakę nesuprantu, neaišku, sakome turiu problemų ir pan.
Fromas sako, kad XIX a. kapitalizmas ir XX amžiaus smarkiai skiriasi. Jei XIX a. buvo gaminama tai, ko reikėjo poreikiams patenkinti, tai dabar gaminama tai, kas naudinga pačiai sistemai. Tokioje visuomenėje, anot Fromo, žmogus yra tai, ką jis vartoja. (Palyginkime, koks pasikeitimas įvyko nuo antikos. Protagoras V a. p. m. e. sakė, kad žmogus yra daiktų matas, o dabar daiktai tampa žmogaus matu.)

FENOMENOLOGIJA
Fenomenologija atsirado kaip reakcija prieš pozityvistinį ir scientistinį mąstymo būdą, pagal kurį vienintelis teisingas pažinimo metodas – tai gamtos mokslų praktikuojamas eksperimentinis tyrimo metodas.
Jos pradininkas Edmundas Huserlis (1859–1938). „Loginiuose tyrinėjimuose“ Huserlis pagrindiniu tyrimo objektu laiko mokslo žinias ir pažinimą, o pagrindinė pažinimo problema – pažinimo objektyvumas. Tačiau trečiame XX a. dešimtmetyje Huserlis prabyla apie Europos mokslo krizę ir tos krizės esmę jis mato objektyvizmo krizėje, o jos įveikimo kelių jis ima ieškoti kasdienės patirties akivaizdumuose. Filosofijos funkcija jis ima laikyti ne mokslo pasaulio, bet gyvenimo pasaulio atskleidimą.
Fenomenologas privaląs susilaikyti nuo bet kokių teiginių, liečiančių pasaulio egzistavimą. Norint nustatyti būties prasmę, būtina apsiriboti tik prasmių sfera, kurioje būtis yra tik viena iš prasmių, o ne empirinis faktinis egzistavimas.
Ir fenomeno sąvoką Huserlis vartoja ne tradicine reikšme. Fenomenas, anot Huserlio, nėra reiškinys, už kurio slypi ar kuriame reiškiasi kažkokia paslaptinga esmė ar Kanto daiktas savyje.
Fenomenas – tai save pačią parodanti daikto prasmė, tai prasmė, atskleidžianti save ir nurodanti į savo šaltinį – subjektyvumą. Suvokiamo daikto prasmė yra duota kartu su jo suvokimo būdu. Bet kiekvienas daiktas mums duodamas vienu metu daugybe būdų (pvz. stalas, suvokiamas jutimiškai iš tos pusės, kuria jis į mane atsisukęs, ir stalas kaip prisiminimas, aš prie jo paprastai dirbu).
Taigi kiekvieno daikto, vadinasi, ir viso pasaulio būties prasmė pasirodo esąs „buvimas grynosios sąmonės akivaizdoje, buvimas fenomenu“.
Fenomenologinio tyrimo uždavinys dabar galėtų būti suformuluotas taip: analizuojant grynąją sąmonę, aprašinėjant įvairias fenomenų modifikacijas, nustatyti tuos būtinus sąmonės srauto momentus, kurie įgalina pasaulio būties prasmės susidarymą, nurodyti šią prasmę konstituojančias sąmonės būsenas.
Taigi fenomenologinio tyrimo svorio centras galutinai perkeliamas į sąmonę. Pasaulis praranda bet kokį savarankiškumą, nes jo būtis išvedama iš prasmę suteikiančių sąmonės aktų, pavyzdžiui, tą patį daiktą galima suvokti ir kaip namą, ir kaip teatro dekoraciją – viskas priklauso nuo to, kokius horizontus primąstome, ir ką tikimės atskleisti tolesne perspektyva.

HERMENEUTIKA
Filosofinės hermeneutikos atsiradimas susijęs su vokiečių protestantizmu bei renesanso humanizmu. Teologinė hermeneutika suklestėjo reformatoriams siekiant apginti savąją Biblijos sampratą nuo tridentistinės teologijos, o filologinę hermeneutiką lėmė humanistų dėmesys antikinei literatūrai. Tiek viena, tiek kita hermeneutikos rūšis sprendė tą pačią užduotį – ypatingomis supratimo (interpretacijos) procedūromis atrasti svetima kalba bei kitose epochose sukurtų tekstų tikrąją, autentiškąją, prasmę.
Taigi hermeneutika (nuo žodžio „aiškinu“) atsirado kaip tekstų aiškinimo menas ir teorija.
Kaip istorijos interpretavimo metodas hermeneutika buvo vystoma vadinamojoje istorinėje mokykloje (Rankė, Droizenas, ypač Diltėjus. Diltėjus hermeneutiką nusako kaip „raštu užfiksuotų gyvenimo pasireiškimų supratimo meną“).
Hermeneutiką vystė fenomenologinė filosofija. Analizuodamas grynąją sąmonę, Huserlis išskyrė joje neįsisąmonintą sąmonės aktų foną, horizontą, kuris jau duoda tam tikras, išankstines žinias apie objektą. Atskirų daiktų horizontai susilieja į vieną totalų horizontą, kurį Huserlis pavadino gyvenimo pasauliu. Būtent jis leidžia individams suprasti vieniems kitus. Užtat tiriant tolimesnę kultūrą pirmiausia reikia rekonstruoti tos kultūros horizontą, gyvenimo pasaulį, ir tik tada mes galime suprasti atskiros kultūros paminklus.
Hermeneutiką kaip šiuolaikinės filosofijos kryptį pradėjo istalų istorikas E. Beti ir vokiečių filosofas Hansas Georgas Gadameris.
Anot Gadamerio, istorinio pažinimo pagrindą visuomet sudaro „išankstinis supratimas“, sąlygotas tradicijos, kurios rėmuose tik ir galima gyventi ir mąstyti. Tą išansktinį supratimą galima koreguoti, bet pabėgti nuo jo neįmanoma, tai yra bet kokio supratimo prielaida.
Mąstymas be prielaidų, nesuinteresuotas mąstymas – tai racionalizmo fikcija (racionalizmo, kuris išleidžia iš akių žmogaus patirties istoriškumą).
Supratimo tradicijos nešėja yra kalba. Kalba yra kalbėjimo subjektas, o ne kalbantysis idividas.
Rikioras (Ricoeur) mano, jog Marksas yra vienas iš „demaskuojančios“ hermeneutikos klasikų. Marksas demaskavęs tariamai nesuinteresuotą teorinį mąstymą kaip ideologiją.

POSTMODERNIZMAS

Garsiausi postmodernistai: Bodriljaras (Baudrillard), g. 1929 (jo knyga „Simuliacija ir simuliakrai“ išversta į lietuvių kalbą), Liotaras (Lyotard), g. 1927, Derida, 1930–2004.
Pagrindinės postmodernizmo prielaidos:
1. neegzistuoja joks bendras vieningas pagrindas (prigimtis, tiesa, Dievas), kuriuo remdamiesi galėtume kalbėti apie pasaulio realumą ar objektyvią tiesą. Šią idėją geriausiai išreiškia: savarankiško subjekto egzistavimo kritika, istoricizmo kritika (procesas, galutinis istorijos tikslas neegzistuoja), reikšmės kritika (teiginys ir realybė nebūtinai turi sutapti, nėra vienos objektyvios reikšmės), pagaliau visos moderniosios filosofijos sąvokų kritika (tiesos, identiteto, priežastingumo, metafizikos ir pan.).
2. visos žmonių sistemos veikia taip, kaip funkcionuoja kalba. Kalba ne tik atspindi realybę, ji ją kuria. Taip pat ir visuomenė nėra duotybė, ji yra kuriama ir perkuriama diskursyvine struktūra, kurią galima perskaityti kaip tekstą, ir kiekvienas teksto skaitymas yra prasmingas.
Diskursu galima vadinti tam tikrą taisyklių valdomą socialinių santykių praktiką, kuri suformuoja tarpusavyje susijusių prasmių ir posakių sistemą, o kartu ir žinojimo formas. Analizuojant diskursų sistemas siekiama suprasti, kaip ir kodėl socialiniame pasaulyje įsigali vienoks ar kitoks diskursas su savo socialinės realybės samprata, savo reiškinių, žinių, institucijų sistema.
„Nuostatos, kad viskas yra „tekstas“, kad tekstų, visuomenių ir beveik visko kitko pagrindinė substancija yra reikšmė, kad reikšmes reikia dekoduoti arba „dekonstruoti“, kad objektyvios realybės samprata yra abejotina, – visa tai, ko gero, būdinga atmosferai arba miglai, kurioje postmodernizmas klesti arba kurią jis pradeda skleisti“, – sako E. Gelneris (Gellner) savo knygoje ,,Postmodernizmas, protas ir religija“.
Reliatyvizmas, anot Gelnerio, rodo pasaulį simetrišką, o jis iš tiesų yra asimetriškas: viena pažinimo rūšis (ypač efektyvi mokslų ir technikos srityje) atitrūko nuo kultūros ir moralės, tradicinių visuomenių irimas, visuotinis kultūrų maišymasis skatina kai kuriuos antropologus griebtis „hermeneutinio“ metodo: socialinės struktūros pasidarė tokios painios ir sudėtingos, kad jas labai sunku suvokti. Bet tai nereiškia, kad jos neegzistuoja arba kad gali būti redukuojamos iki reikšmių sistemų.
Hermeneutikų keliamas triukšmas dėl viešpatavimo, naudojančio simbolius, galų gale neišvengiamai užtemdo kitas, galbūt svarbesnes, prievartos formas.
Keista, kad interpretacinė antropologija reikšmės sampratą linkusi laikyti savaime aiškia, galutine duotybe. Bet juk taip nėra. Esama svarbių klausimų dėl reikšmių tipologijos, dėl to, kokios reikšmės yra kultūriškai specifinės, kokios nepaiso kultūrų ribų.
Jei pažinimas ir moralė yra esmingai ribojami kultūros arba joje įsišakniję, tai kas atsitinka Babelio bokšto situacijoje, kai kultūros nuolat sparčiai kinta ir taip susipynusios, kad neaišku, kur viena baigiasi, o kita prasideda?
Taigi: postmodernizmas pripažįsta neįveikiamą mąstymo būdų, veiklos orientacijų, gyvenimo formų, kultūros pasaulių įvairovę ir laikosi nuostatos, „kad tikrovę sudaro ne vienalytė, o dramatiška, ne vienybe, o skirtybe pagrįsta struktūra“.