Nors filosofijos pradžios reikėtų ieškoti ne Graikijoje, o Rytų kraštuose, tačiau seniausiam filosofijos raidos etapui analizuoti dažniausiai pavyzdžiu imama graikų filosofija.
Visų pirma dėl to, kad graikų filosofijos įtaka vėlesnei filosofijai yra žymiai didesnė. Rytų filosofija naujausiais laikais buvo lyg iš naujo atrasta.
Antra, Graikijoje buvo žymiai mažesnis religinio gyvenimo vaidmuo negu Rytuose, ir pirmosios graikų filosofinės mokyklos buvo pasauliečių, o ne dvasininkų mokyklos.
Trečia, esame europiečiai, tad natūralu, kad pirmiausia reiktų žinoti Europos filosofijos ir mokslo ištakas ir pradžią.
Tiesa, antika – tai ne vien graikų filosofija.
Pats terminas antika, iš lotynų kalbos (antiquus – senas) per prancūzų kalbą nuo XVIII a. įsigalėjusi sąvoka, apima senovės graikų ir romėnų pasaulį bei šių abiejų tautų kultūrą.
Anot Halės profesoriaus Celarijaus (XVII a.), antika apima laikotarpį nuo Mikėnų laikų (apie 1250 m. p. m. e.) iki Vakarų Romos imperijos žlugimo (476 m.) arba iki 529 m., kai buvo uždaryta Atėnų akademija (t. y. kai buvo uždarytos paskutinės filosofinės antikos mokyklos).
Geografinė antikos erdvė – Viduržemio jūros pakrančių kraštai.
Ant šio senojo pasaulio padėti Europos kultūros pamatai.


ANTIKOS FILOSOFIJOS RAIDOS ETAPAI:
1. Graikų natūrfilosofija
2. Antropologinis posūkis graikų filosofijoje
3. Helenizmo epochos filosofija ir vėlyvoji antika

GRAIKŲ NATŪRFILOSOFIJA

Seniausi graikų filosofų veikalai, kurie beveik visai išlikę pasiekė mus, yra iš IV a. p. m. e. Ankstesnieji išliko tik citatomis per vėlesnius autorius, kurie apie juos rašė, rėmėsi jais ar kritikavo juos. Tokiu keliu seniausios rašytinės žinios apie senąją filosofiją yra iš VI a. p. m. e. apie vadinamąją Mileto mokyklą. Miletas – Jonijos miestas, o Jonija – graikų išeivių jonėnų įkurta kolonija Mažosios Azijos pakraščiuose. Dėl patogios geografinės padėties (prie Viduržemio jūros, prie didžiųjų prekybinių kelių su Rytais) čia išaugo ir suklestėjo ekonomiškai stiprūs miestai Miletas, Efezas, Klazomenai, Priena ir kt.
Iš Mileto filosofų žinomi Talis, Anaksimenas, Anaksimandras.


Remdamiesi tuo, ką matė, pirmieji filosofai stengėsi išaiškinti gamtą. Labiausiai jiems rūpėjo nustatyti, iš ko pasaulis sudarytas. Dėl to visi jie ieškojo pirmapradės medžiagos, pirminio elemento ar pirmojo pagrindo, kurį graikiškai vadino archė. Tuo pirmuoju pradu jie dažniausiai laikė vandenį, orą, ugnį arba žemę. Iš jo tam tikromis sąlygomis gali susidaryti kiti.
Talis, pavyzdžiui, manė, kad visos esamybės pradžia, pirminis elementas yra vanduo, drėgmė. Viskas iš vandens atsiranda, viskas į vandenį pavirsta. Juk visa, kas gyva, kas gyvena, – drėgna, o kas išdžiūsta – netenka gyvybės.
Talis išgarsėjo tuo, kad numatė Saulės užtemimą, kuris įvyko 585 m. p. m. e. ir buvo istorikų užfiksuotas. Iš to žinome apytikriai Talio gyvenimo metus.
Anaksimenas manė, kad visko, kas egzistuoja, pradžia yra oras. Iš jo viskas atsiranda ir į jį vėl viskas suyra. Pasikeitimų priežastis – judėjimas. Nuo judėjimo priklauso oro retėjimas ir tirštėjimas. „Kai jis retėja, tampa ugnimi, o kai tirštėja – tampa vėju, po to debesimi, kai dar labiau sutirštėja, tampa vandeniu, vėliau žeme, pagaliau – akmeniu”.
Anaksimandras manė, kad pirminiu tikrovės pradu negali būti nei vanduo, nei oras. Jo nuomone, yra kažkoks vieningas, neapibrėžtas, beribis, nekintamas pradas, kurį jis pavadino apeironu. Jis yra visų daiktų pradžia. Iš jo atsiranda vanduo, oras, žemė ir ugnis, o iš šių elementų savo ruožtu atsiranda visi daiktai, pasauliai. Jų atsiradimą sąlygoja tame pirmajame prade slypintys prieštaravimai. Apeirone slypi šilumos, šalčio, sauso ir drėgno priešybės.
Išsiskirdamos ir išryškėdamos priešybės lemia materijos perėjimą iš vienos formos į kitą. Iš vieno atsiranda daugybė, o iš daugybės – vienas. Toks priešybių judėjimo procesas yra nuolatinis, amžinas.
Taigi Mileto filosofai bando spręsti vieningos, jų požiūriu, gamtos įvairovės klausimą. Ir jie iškėlė mintį, kad daiktų įvairovės pagrindas yra jų struktūra. Keičiantis struktūrai, kinta ir daiktai. O kitimo priežastis – priešybės.
Tokius pat principus kaip ir miletiečiai plėtojo kitas Jonijos filosofas – Herakleitas iš Efezo miesto.
Pagrindiniu pradu jis laikė ugnį – tik tiek skyrėsi šiuo požiūriu nuo miletiečių.
Tačiau aiškindamas antrą klausimo pusę – savaiminio kitimo pagrindus – jis pralenkė miletiečius.
Anot Herakleito, visa gamta, visas pasaulis nuolat kinta, nieko nėra pastovaus, net pačios reiškinyje slypinčios priešybės yra nuolat kintančios, yra tik santykiškos.
Taigi nuolatinėje kaitoje dingsta griežtos reiškinių ribos, priešybės pereina viena į kitą. „Šalta šyla, šilta šąla, drėgna džiūva, sausa drėgsta”.
Pasaulio keitimasis vyksta ne bet kaip, o pagal griežtus dėsnius. „Viskas atsiranda per kovą ir iš būtinumo”.
Dėsningumą Herakleitas vadina logu (logos). Logos graikų kalba reiškia ir žodį, ir protą, ir dėsnį. Herakleitas šį žodį visų pirma vartoja kaip dėsningumą.
Logą Herakleitas dar vadina pasaulio protu. Jis siūlo įsiklausyti „į pasaulio balsą” ir pažinti logą. Pažinus jį darosi aišku, kad visi pasaulio daiktai, kokie skirtingi bebūtų, sueina į vieną darnią visumą.
„Šis pasaulis yra visiems tas pats. Jo nesukūrė niekas nei iš dievų, nei iš žmonių. Bet jis visada buvo, yra ir bus amžina ugnis, dėsningai užsideganti ir dėsningai užgęstanti”.
Negalima du kartus įbristi į tą pačią upę. „Tuos kurie braidžioja po tas pačias upes, skalauja vis kiti ir kiti vandenys”. Taigi, „pirmieji graikų natūrfilosofai, ieškodami būdų visatai aiškinti, pirmiausia išskyrė tai, ką jie vadino archė – pirminiu pradu. Surasti tokį pradą tuo metu reiškė išskirti visus pasaulio reiškinius vienijantį medžiaginį substratą. Pastarasis iš pradžių irgi dar negalėjo atitrūkti nuo vaizdinių, būdingų mitologijai. Tai matyti iš to, kad šis substratas paprastai buvo tapatinamas su kuria nors viena iš tų stichijų, kurios buvo žinomos dar mitologijoje. Tokie yra Talio vanduo, Anaksimeno oras, Heraklito ugnis. Bet natūrfilosofų pirminis pradas nėra medžiaginis šiuolaikine žodžio reikšme. Medžiaga yra pasyvi, o anas pradas – aktyvus, jis žymi ir daiktų vieningumą, ir dėsningumą, ir jų amžiną judėjimą. Todėl nenuostabu, kad šis pradas kai kada vadinamas ir dievu, ir protu, ir siela”. (Lozuraitis)

PITAGORAS
(570 – apie 500 m. p. m. e.)
Kilęs iš Samo salos Krotone įkūrė savo mokyklą, paslaptingą, mistifikuotą, kaip savotišką sektą.
Pitagoriečiai žiūrėjo į pasaulį ir žmogų per matematikos prizmę. Matydami, kad viskas, ką galima pažinti, išreiškiama skaičiais, jie patikėjo skaičiaus kūrybine galia ir paskelbė jį visų daiktų pagrindu. Skaičiuose ir jų santykiuose atsispindi visa, kas egzistuoja, kas atsiranda. Pasaulį, kur viešpatauja matematiškai išreiškiama tvarka, jie vadino kosmu.
Skaičius pitagoriečių filosofijoje priminė Talio vandenį ar Anaksimeno orą.
Tačiau tokio prado įvedimas reiškia, kad daiktų pagrindas yra formalus, todėl turi būti ir tai, kas apiforminama.
Taigi posūkis dualizmo link.

ELĖJOS MOKYKLA

Įkurta apie 540 m. p. m. e. Elėjos mieste Pietų Italijoje.
Žymiausi jos filosofai Ksenofanas, Parmenidas, Zenonas, Melisas
Jie sukūrė visai skirtingą nuo miletiečių ir Herakleito filosofiją.
Ksenofaną labiau domina ne tai, kas kinta, kas praeina, bet kas pastovu, kas nekintama.
Ksenofanas ir kiti elėjiečiai mano, kad tiesa pasiekiama tik protu, jutimams ji neprieinama. Tad į pasaulį elėjiečiai žvelgia vadovaudamiesi loginiu mąstymu. O jų logika tokia: būtis yra tai, kas egzistuoja. „Būtis yra, o nebūties nėra”. To, ko nėra, negalima nei pažinti, nei išreikšti žodžiais. Todėl pažinimo objektas yra tik būtis. Būtis yra amžina. Ji neatsirado ir neišnyks. Juk atsirasti ji galėtų tik iš nebūties, bet tokios nėra, o iš nieko niekas neatsiranda. Neturi būtis ir pabaigos, nes ji negali išnykti: juk tada ji turėtų virsti nebūtimi, o tokios nėra.
Vadinasi, būtis yra viena, stabili, nekintama. Judėjimas negalimas, nes nėra tuštumos, vadinasi, nėra kur judėti.
Jei nėra nebūties, nėra ir dalių. Juk jei būtų dalys, tai tarp jų turėtų būti nebūtis.
Taigi elėjiečiai paneigia abu pagrindinius miletiečių ir Herakleito principus (kad yra pradai, iš ko viskas sudaryta, ir kad vyksta nuolatinis kitimas). Būtis jiems yra visaapimanti, nekintama ir nedaloma.
Jie įžvelgė problemą, kaip paaiškinti judėjimą nepažeidžiant logikos. Spręsdami ją jie skiria regimybę ir tikrąją būtį.
Zenonas duoda tokį pavyzdį, kad jutimas neduoda tiesos: jei mesim vieną grūdą, tai nesuvoksim jo kritimo garso, jei mesim maišą grūdų – suvoksim. Protas tada mums sako, kad arba ir vienas grūdas sukelia garsą, arba ir maišas jo nesukelia, tik jutimas duoda tokią regimybę.

ATOMISTINIS MATERIALIZMAS

Pradininkas Leukipas, bet apie jį žinome tik tiek, kad jo mokinys buvo Demokritas iš Abderų miesto (apie 460 – 350 m. p. m. e.)
Demokritas atkreipė dėmesį į elėjiečių loginius argumentus, kad amžinumas nesuderinamas su kintamumu. Jis ieško būdo, kaip suderinti miletiečių ir elėjiečių principus. Ir padaro tai šitaip: juda nekintamos dalelės atomai. Taigi yra tuštuma ir joje judančios mažiausios nekintamos dalelės atomai. (Gr. kalboje atoma reiškia nedaloma, nepjaustoma dalis).
Atomai tokie maži, kad jutimais suvokti jų negalima. Jų buvimas nustatomas protu.
Atomai skiriasi forma, padėtimi ir tvarka. Kokybiškai atomai nesiskiria.
Visos kitos daiktų savybės – spalva, temperatūra, skonis, garsas – yra suvokimo rezultatas.
Antrinių savybių suvokimą jis siejo su pirminėmis.
Daiktų įvairovė priklauso nuo atominės struktūros įvairumo.
Natūralaus būtinumo idėja buvo būdinga visai antikos filosofijai. Tačiau Demokritas naujai suformulavo determinizmo principą: būtinumą jis siejo su priežastiniu sąlygotumu. Būtinumas suprantamas kaip priežastingumas. Tokiu atveju orientuojama neapsiriboti būtinumo konstatavimu, o konkrečiai tyrinėti ir aiškinti egzistavimo sąlygas. „Man geriau surasti vieną priežastinį paaiškinimą, negu užimti Persijos sostą”, – esąs pasakęs Demokritas.
Tačiau susiejęs būtinumą su priežastiniu sąlygotumu, Demokritas atmetė atsitiktinumą. Atsitiktinumas esąs tik žodis, rodantis mūsų nežinojimą. „Žmonės išgalvojo atsitiktinumo stabą, kad galėtų juo pasinaudoti kaip dingstimi, pridengiančia jų pačių neprotingumą”.
Toks griežtas determinizmas neišvengiamai vedė prie fatalizmo. Todėl vėliau Epikūras modifikuos Demokritą, kad būtų vietos ir atsitiktinumui.
Gyvybė Demokritui taip pat yra mechaninių gamtos jėgų padarinys. Žmogų sudaro kūnas ir siela, kuriai jis priskiria tris funkcijas: juslinio suvokimo, mąstymo ir jausmų. Siela, kaip ir visa kita, sudaryta iš atomų, tik sielos atomai ypatingesni: jie rutulio formos, labai judrūs ir švelnūs. Sielos atomai prasiskverbia į visą kūną ir, patys judėdami, judina visus kitus. Taigi siela suteikia judėjimą, o kartu ir gyvybę.
Demokrito manymu, miršta ne vien tik kūnas. Siela taip pat mari. Jis kritikuoja tikėjimą į pomirtinį gyvenimą.
Taigi, žmoguje, pasak Demokrito, lyg mažame pasaulyje atsispindi visa didžiojo pasaulio tvarka.

ANTROPOLOGINIS POSŪKIS GRAIKŲ FILOSOFIJOJE
SOFISTAI

Vyresnieji: Protagoras, Gorgijas, Hipijus,
jaunesnieji: Alkidamas, Pelas, Kritijus ir kt.
Protagoras (apie 484 – 401 m. p. m. e.): „Žmogus yra daiktų matas – esančių, kad jie yra, o nesančių, kad jų nėra”.
Sofistai ir Sokratas pakeičia graikų filosofijos orientaciją. Sofistai pereina prie antropologinių problemų, prie praktinių žmogaus poreikių.
Sofistų požiūriu, žinių paskirtis ne tiek aiškinti pasaulį, kiek padėti žmonėms gyventi, sėkmingai tvarkyti praktinius reikalus, mokyti juos „gyvenimo meno”.
Filosofija sofistams ne tiek tiesos ieškojimo priemonė, kiek pats proto išradingumas, kuris gali būti panaudojamas pačiu įvairiausiu būdu.
Sofistams išryškėja, kad žmonių gyvenimas savo įvairumu daug turtingesnis už natūrfilosofų teorines konstrukcijas ir kad jo pagrindai nėra tokie jau neabejotini ir tvirti, kaip lig tol buvo manoma.
Tarp žmogaus ir gamtos pastebima ne vien harmonija.
Svarbiausia kūrybos sritis antikos piliečio akimis – valstybės valdymas. Tačiau paaiškėja, kad šioje srityje žmogaus veikla yra praradusi tvirtesnį pamatą, kad teisingumas ir įstatymai remiasi laikinais žmonių interesais, kad jie priklauso nuo vietos ir laiko atsitiktinių sąlygų. Todėl valstybės valdyme beveik viskas priklauso nuo žmonių ir beveik niekas – nuo gamtos.
Tačiau juk antikoje iki tol dominuoja mintis, kad tik gamta gali suteikti tvirtą pamatą politinei veiklai ir teisingumo kriterijų.
Viešai pripažįstamame teisingume sofistai įžiūri klaidos, apgaulės ir prievartos požymius. Jie siūlo grįžti prie to teisingumo, kurį diktuoja gamta, tačiau gyventi pagal gamtą reiškia gyventi įveikiant kitus, gyventi nepaisant įstatymų.

SOKRATAS
(469 – 399 m. p. m. e.)

Sokratas kaip filosofas iškilo Atėnų suklestėjimo metais, matė Atėnų demokratijos suklestėjimą, Periklio reformas, bet buvo ir Periklio mirties liudininkas, Atėnų silpnėjimo ir tironų valdžios atėjimo, pagaliau vėl demokratijos atkūrimo liudininkas.
Sokrato interesai artimi sofistams: jam irgi rūpi žmogaus gyvenimo reikalai. Tačiau, priešingai negu sofistai, jis nesitenkina marga gyvenimo tėkme, o mėgina jį suprasti, išryškinti jo logiką ir net ištaisyti jį.
Socialinės žmonių būties problemą Sokratas susiaurino iki etinių problemų.
Jei sofistai, svarstydami papročių ir įstatymų teisingumą, jį paneigia ar bent padaro labai problematišką, tai Sokratas dorybę ir teisingumą laiko visiškai tikrais žinojimo objektais. Jis mano, kad galima pažinti pačią dorybę, patį teisingumą, patį gėrį.
Žmogaus prigimtyje Sokratas mano esant dviejų nesuderinamų pradų kovą, o kuris laimi – tai priklauso nuo paties žmogaus.
Tų pradų buvimą Sokratas perkelia ir į valstybę. Būtinumas save apriboti, suteikti kiekvienam pradui jam priderančią vietą perkeliamas ir valstybei.
Gera valstybė ta, kurioje viešpatauja įstatymas. Būtina vykdyti visus valstybės paliepimus, nes tai ir yra teisingumas.
Bet, antra vertus, Sokratas nėra geros nuomonės apie to meto valstybę ir visuomenę. Kam rūpi teisingumas, tas turi likti privatus asmuo ir nelįsti į valstybės reikalus.
Vienintelis objektas, į kurį turi būti nukreiptas veiklumas – tai pats žmogus. Jis turi pats save pažinti. Žinojimas sutampa su dorybe, išmintingas žmogus negali pasielgti nedorai ir neteisingai, nes toks žmogus neims kenkti sau.
Taigi, žinojimas, išmintis, filosofija yra ir prasmingas bei laimingas gyvenimo būdas.
Būtent iš Sokrato vėlesnių laikų filosofija perėmė mintį, kad pažinimu galima doroviškai pertvarkyti žmonių gyvenimą.
Sokratas pirmasis atranda, kad idealybė skiriasi nuo realybės (teisingumas – tai ne teisingi žmonės, bet pats teisingumas). Bet idealybę Sokratas atranda ir mato tik pro realaus, įprasto, kasdienio gyvenimo reiškinius, idealybės jis dar nelaiko visai savarankišku pasauliu.
Sokrato filosofijos kredo: aš žinau tiktai tiek, kad nieko nežinau.
Gyvendamas taip, kaip mokė, derindamas žodžius su veiksmais, jis tapo filosofijos įsikūnijimu.
„Norint išsigelbėti nuo to, kad jūsų nekoneveiktų, geriausias ir lengviausias būdas neprievartauti kitų, o pačiam taip laikytis, kad būtum kuo geresnis”.

PLATONAS
(427 – 347 m. p. m. e.) iš Atėnų
Viena iš Sokrato pasekėjų mokyklų – Platono akademija.
Išliko 36 Platono dialogai.
Platonas tikrovę aiškina kaip idealios prigimties dalyką. Juntamasis daiktų pasaulis nėra tikrasis pasaulis. Daiktai išnyksta, kinta, o būties tikrumą išreiškia jos amžinumas (taip manė daugelis senovės graikų filosofų).
Jei tikrasis žinojimas paremtas bendrybe, tuo, kas nekinta, tai toks turi būti ir sąvokų objektas. Jutimiškai suvokiami daiktai tokių savybių neturi, vadinasi, sąvokų objektas yra kažkas kita.
Dėl to šalia jutimiškai suvokiamų daiktų Platonas pripažįsta savarankiškai egzistuojančias jų esmes, kurias jis vadina idėjomis. Idėja tai tarsi daikto modelis, jo siekiamas tikslas, jo vertinimo kriterijus.
Pavyzdžiui, grožio idėja: pasaulyje yra daug gražių dalykų, tačiau kas yra grožis pats savaime? Konkretus grožis – nei graži mergina, nei graži lyra, nei gražus ąsotis – jo nepaaiškina. Konkretus grožis – santykinis ir praeinantis. O Platonui rūpi amžinas ir nepriklausomas grožis, tas, kurio dėka tampa gražu visa, su kuo tik jis susyja, – „akmuo ir medis, žmogus ir dievas, kiekvienas veiksmas ir kiekvienas žinojimas”.
Tą amžiną savarankišką grožį Platonas ir vadina grožio idėja. Ji apima visa, kas gražu. Ji yra konkretaus grožio priežastis ir tikslas, jo vertinimo kriterijus.
Panašiai Platonas aiškino ir kitas idėjas. Yra dideli, yra lygūs daiktai, bet yra ir didumo bei lygybės idėjos. Šioms nuo daiktų abstrahuotoms bendrybėms Platonas pripažįsta savarankišką egzistenciją.
Idėjų hierarchijos viršūnėje yra absoliutaus gėrio idėja.
Materija Platono filosofijoje yra tikrosios būties – idėjų pasaulio – priešybė, gryna nebūtis. Kad ji taptų kažkuo, kad būtų galima kalbėti apie jos egzistavimą, reikalinga idėja. Pati materija apibrėžtumo neturi. Ji – nuolatinis tapsmas. Kiekviename materijos pasireiškime, kiekviename reiškinyje idėja tarsi žaidžia, verčia reiškinį nuolat kisti ir siekti tobulumo.
Taigi, materija Platonui – tik galimybė idėjai įsikūnyti, grynas esaties tapsmas. Bet tapsmas – tai ne niekas. Per tapsmą įsikūnija idėja. Vadinasi idėja ir materija, Platono požiūriu, yra dvi priešybės, kurias sieja dialektinė priklausomybė.
Tačiau tikroji būtis Platonui – idėjos, daiktų esmės, o patys daiktai tik idėjų šešėliai. Dėl savo nuolatinės kaitos jie kartu yra ir jų nėra. Taigi Platonas neneigė Heraklito teorijos, tik manė, kad amžino kitimo teorija tinka tik daiktams, o ne idėjoms.
Idėjų negalima matyti, jas galima suvokti protu.
Kai siela „nukreipia savo žvilgsnį ten, kur spindi tiesa ir būtis, ji suvokia ir pažįsta jas, taigi, yra protinga, o kai nukrypsta į tai, kas sumišę su tamsa, kas gimsta ir žūva, ji turi tik nuomones, blaškosi”.
Taigi tikrasis žinojimas, protas priešstatomas nuomonei.
Nuo Platono idėjų teorijos atsiranda ir pati kryptis, ir jos pavadinimas – idealizmas.
Pažinti tas daiktų esmes – idėjas žmogus gali dėl to, kad jo siela yra buvusi idėjų pasaulyje, todėl ji pažįsta tikrovę prisimindama. Daiktai, būdami idėjų šešėliai, panašūs į idėjas, primena žmogui tas idėjas.
Platonas iškelia proto, mąstymo reikšmę pažinimui, parodydamas, kad mąstymas kokybiškai skiriasi nuo juslinio pažinimo. Juslėmis gauti duomenys, anot Platono, tik trukdytų.
Žmogaus siela susijusi su pasaulio siela, ji – pasaulio sielos dalis. Todėl ji taip pat artima idėjoms.
Ji – žmogaus esmė. Ji padaro žmogų tuo, kuo jis yra. Tai ji suteikia kūnui gyvybę, o kūnui mirus nuo jo atsiskiria. Kūnas, anot Platono, yra sielos kalėjimas.
Trys sielos funkcijos, galios: protingoji, aistringoji ir geidžiančioji.
Protingosios sielos dorybė – išmintis, aistringosios (kurios buveinė krūtinėje) narsumas, o geidžiančiosios nuosaikumas. Šias tris dorybes susiejanti ketvirtoji – teisingumas.
Dorą gyvenimą sąlygoja sielos harmonija, o ją lemia teisingumas – kai kiekvienas sielos pradas rūpinasi tuo, kas jam priklauso: protingoji siela siekia išminties, aistringoji – garbės, geidžiančioji – malonumų, turto, naudos ir pan.
Protas įgalina nuspręsti, kas gera, kas naudinga ir kas padaro žmogų laimingą.
Laimės problema viena iš svarbiausių visoje graikų etikoje. Platonas ėjo eudemonistinės etikos keliu.
Platonas manė, kad žmogų laimingą padaro meilė, o meilę suprato, kaip siekimą to, ko žmogui trūksta. Todėl žmogus siekia tobulumo, nemirtingumo (todėl žmogus rūpinasi savo palikuonimis. Jie tarsi pratęsia trumpalaikės prigimties egzistenciją).
Meilės objektas – tobulybė, pasireiškianti kaip Grožis.
Pirmiausia ji įsiliepsnoja nuo kūniškojo grožio, tačiau pamažu imama suprasti, kad sielos grožis vertingesnis už kūniškąjį. Taip meilė ima aprėpti visą pasaulį, kildama iki grynojo grožio ir gėrio.
Laimės, dorybės, ir viso gyvenimo tikslo žmogus pasiekti gali tik visuomenėje, kurioje gyvena, užima tam tikrą vietą ir kuriai jaučiasi įsipareigojęs.
Valstybės tikslas – aprūpinti piliečius viskuo, kas būtina jų gyvenimui.
Valstybę jis suprato, kaip organizmą, kurio dalys paklūsta visumai.
Kaip ir visoje Platono filosofijoje atskirybė čia subordinuota bendrybei, piliečių gyvenimas pajungtas valstybės idėjos įgyvendinimui.
Platonas kūrė valstybės teoriją – utopiją, kuri turėtų prilygti tobulos valstybės idėjai.
Tobulos valstybės pagrindinis valdymo principas – teisingumas. O teisingumas valstybėje bus tada, kai kiekvienas daro tai, kas jam skirta. Taigi valstybė ir turi sekti, kad kiekvienas dirbtų, kas jam priklauso, bet ne daugiau. Platono manymu, vieniems į krūtinę įlieta aukso – tai vertingiausi žmonės, išmintingiausi, tie, kurie skirti valdyti; kitiems į krūtinę įlieta sidabro – jų dorybė turėtų būti drąsa, jie tinka būti sargybiniais; treti nešioja krūtinėje geležį ir varį – tai gamintojai, amatininkai ir žemdirbiai, jų yra daugiausia.
Taigi idealioje valstybėje Platonas matė tris luomus. Priklausomybę luomui nulemia prigimtis – dvasinės ir moralinės savybės.
Daugiausiai dėmesio Platonas skyrė valdovų ir karių luomui, nes būtent jie rūpinasi bendraisiais valstybės reikalais.
Platonas mano, kad iš valstybės veiklos turėtų būti pašalintas privatiškumas. Ypač kai kalbama apie karius ir valdovus. Tik eliminavus privatų interesą bus rūpinamasi bendra valstybės gerove. Todėl Platonas mano, kad valdovų ir karių vaikai turi būti paimami ir auklėjami valstybės mokyklose, kad tėvai net nežinotų, kuris yra jų vaikas.
Platonas manė, kad tam, jog būtų išauklėtas geras pilietis, doras žmogus, valstybė per savo valdovus turėtų reguliuoti santuokas, gimimų skaičių.
Meną Platonas irgi siūlė pajungti valstybei, auklėjimo uždaviniams, neleisti tokio meno, kuris skatina ištižimą, begėdystę ir pan.
Kalbėdamas apie valdymo formas, Platonas sako, kad timokratija (valdingųjų valdžia) virsta oligarchija (turtingųjų valdžia). Tada neturtingųjų sukilimas priveda prie demokratijos. Demokratijų laisvę Platonas tapatino su savivale, anarchija. O per didelė laisvė ne tik individą, bet ir valstybę atveda į vergiją, nes įsiviešpatavęs chaosas atveria kelius tironijai.
Anot Platono, turėtų valdyti filosofai arba bent jau valdovai tapti filosofais

ARISTOTELIS
(384 – 322 m. p. m. e.)

Sukūrė sistemą, kuria aprėpė visas ano meto žinojimo sritis, kiekvieną nagrinėjamą klausimą paremdamas gausybe faktinės medžiagos.
Gyveno tuo metu, kai graikų miestai valstybės, praradę nepriklausomybę ir smukdami ekonomiškai, kultūroje dar pirmavo.
Turėdamas 17 metų atvyko iš Stagiro (gimtojo) miesto į Atėnus ir įstojo į Platono Akademiją. Čia jis praleido 20 metų (iš pradžių kaip mokinys, vėliau – kaip mokslo vyras).
Vėliau, po Platono mirties, paliko Akademiją ir išvyko iš Atėnų. 356 m. p. m. e. buvo pakviestas ir 3 metus auklėjo Aleksandrą Makedonietį. Grįžęs įkūrė Likėjuje savo mokyklą (peripatetikai).
Aristotelio laikais filosofija vis dar buvo visaapimantis mokslas, tačiau žinių, faktinės medžiagos susikaupė tiek daug, kad bubo būtina ją grupuoti. Aristotelis skyrė teorinę filosofiją (fizika, matematika ir pirmoji filosofija) ir praktinę (etika, politika, ekonomika ir poetika).
Dideli Aristotelio nuopelnai logikoje. Aristotelio logika – tai terminų ir samprotavimų logika. Logika jam – pažinimo įrankis (Samprotavimo du tipai: dedukcinis, pvz., kiekvienas žmogus yra marus, Sokratas yra žmogus, vadinasi, Sokratas yra marus, ir indukcinis – jo keliu gautos žinios tikėtinos, jas dar reikia patikrinti).
Analizuodamas Platono idėjų teoriją, Aristotelis prieina išvadą, kad gnoseologiškai ji yra nepagrįsta. Ji apsunkina pažinimą, nes padaugina pažinimo objektų skaičių. Juk kiekvienas daiktas, turėdamas daug savybių, turėtų sietis su daug idėjų. Pripažinus, kad kiekviena savybė atitinka savarankišką idėją, vietoj vieno daikto tektų pažinti daug idėjų.
Neatsako idėjų teorija ir į tai, kaip nekintančios, amžinos idėjos gali būti nuolat kintančių daiktų priežastimis.
Pagaliau, jei idėja yra daikto esmė, tai kaip ji gali būti atskirai nuo daikto.
Aristoteliui savarankiška būtis, kurią jis vadina substancija, yra konkretūs daiktai. Tačiau pažįstant daiktą, mintis išskiria jame du komponentus: materiją ir formą. Materijai apibrėžtumą suteikia forma; forma – aktyvi ir nesunaikinama jėga. Būtyje egzistuoja tik apiforminta materija. Forma yra lyg ir tikrovę formuojantis dalykas. Forma padaro kiekvieną objektą tuo, kuo jis yra. Per formą jis įgyja savo individualybę. Visoje esamybėje Aristotelis įžvelgia formų grandinę, kurioje žemesnė forma yra materija aukštesnei formai. Aukščiausia forma materijos jau nebeturi. Tai gryna mintis.
Taigi, pradėjęs Platono idėjų teorijos (idealizmo) kritiką iš materializmo pozicijų, baigia panašiai kaip ir Platonas. (Viduramžiais Aristotelio mintis apie aukščiausiąją formą kaip aktyvųjį tikrovę formuojantį pradą buvo teologų paimta kaip vienas iš dievo buvimo įrodymų).
„Būti” Aristoteliui reiškia veikti. Būties esmę sudaro energija, aktyvumas, veiksmas, ir visa tai Aristotelis sieja su forma.
Materija tai tik galimybė, kurioje realizuojasi forma. Bet ir forma gali realizuotis ne bet kur, o tik tokioje materijoje, kurioje yra galimybė jai realizuotis. Žmogų gimdo tik žmogus, neišsilavinęs gali tapti išsilavinusiu. Skulptūra daroma iš marmuro, bronzos ar pan., bet ne iš vandens.
Materija formos realizavimesi dalyvauja, tačiau ji yra stabdis (marmuras nepasiduoda, išsilavinusiu galima tapti irgi tik įveikus kliūtis). Dėl tokio materijos priešinimosi atsiranda „netobuli” daiktai, neįprasti.
Stengdamasi realizuotis, forma veikia tikslingai. Čia Aristotelis mėgina suderinti Demokrito determinizmą su Platono tikslingumu. Taigi Aristotelis remiasi žmonių veiklos tikslingumu, kurį suabsoliutina ir mato visur.
Formos realizacija būtinai siejasi su judėjimu. Svarbiausia ir bendriausia judėjimo forma – vietos pakeitimas. Nagrinėdamas judėjimą Aristotelis užčiuopė daug problemų: kur riba tarp seno ir naujo, ar seno pasikeitimas laipsniškas ar šuoliškas.
Judėjimą suprantant kaip vietos pakeitimą iškyla klausimas, kas išjudina.
Pirmasis judintojas – pasaulio protas.
Pirmoji priežastis –viso pasaulio tikslas.
Pasaulis rutulio formos – centre žemė.
Siela – kūną aktualizuojanti jėga, energija, kuri išjudina kūną:
augalų (maitinančioji siela)
gyvulių (juntančioji)
žmogaus (mąstančioji)
Aristotelio etika – tai vidurio doktrina. Atkreipęs dėmesį į tai, kad gamtoje viskas žūva nuo stokos arba nuo pertekliaus, Aristotelis šitą matą taiko ir aiškindamas, kas yra dorybė. Dorybė – tai vidurys tarp dviejų ydų: drąsumas yra vidurys tarp bailumo ir nutrūktgalviškumo, dosnumas – tarp šykštumo ir nesaikingo švaistymo.
Dorybės yra dviejų rūšių: proto ir būdo. Proto dorybės kyla iš mokslo, būdo – iš įpročio.
Anot Aristotelio, dauguma žmonių laimę supranta taip, kaip įprasta kasdieniame gyvenime, ir laime laiko malonumą.
Aristotelis sako, jog yra trys pagrindiniai gyvenimo būdai: gyvenimas, kupinas malonumų, gyvenimas tarnaujant valstybei ir filosofo gyvenimas.
Žmogus – politinis gyvūnas. Tik valstybėje žmogus galįs realizuoti savo žmogiškąją esmę. Todėl valstybės teorija Aristoteliui labai svarbi. Sakoma, kad Likėjuje buvo analizuojamos 158 valstybių konstitucijos. Taigi Aristotelis rėmėsi daugybe konkrečių faktų. Tačiau jo atramos taškas – valstybės priežasties ieškojimas žmogaus prigimtyje.
Pasak Aristotelio, pati gamta sukūrė žmones taip, kad vieniems lemta valdyti, kitiems dirbti. Vergas tėra darbo priemonė.
Tikrieji piliečiai – laisvieji graikai, žmonės, kurie gali atsidėti teoriniams ir valstybės reikalams.
Betgi ir tarp laisvųjų buvo turtingų, neturtingų, vidutinių. Aristoteliui kėlė susirūpinimą patys neturtingiausi, nes tokie mažai skiriasi nuo vergų. Ir jie yra pavojingi valstybei, nes jie, kaip laisvieji žmonės, siekia lygybės. Todėl Aristotelis sakė, kad valstybėje neturtingųjų žmonių turi būti nedaug.
Kritiškai Aristotelis vertino ir besaikį turtų kaupimą. Jo simpatijos yra vidutiniokų pusėje, tų, kurie turto turi tiek, kad galėtų žmoniškai gyventi ir tobulintis. Jiems Aristotelis siūlo atiduoti ir valstybės vairą.
Valstybė yra tam, kad rūpintųsi savo piliečiais. Aristotelis nurodo tris galimus geros valstybės tipus:
monarchiją – vieno žmogaus valdymą
aristokratiją – nedaugelio išrinktųjų valdymą (aristos – geriausias)
politiją – daugumos valdymą.
Visos tos formos gali išsigimti.
Kai monarchas ima rūpintis tik savimi ir artimaisiais – valstybė virsta tironija.
Išsigimusi aristokratija virsta oligarchija (rūpinasi tik turtingaisiais).
Politija gali virsti demokratija.
Demokratiją Aristotelis suprato kiek kitaip, negu mes šiandien. Demokratijos principus laisvę ir lygybę jis suprato kaip darymą, ką nori, ir darymą to, ką nutarė minia. Tačiau vis dėlto demokratiją jis laikė geresne už tironiją ir oligarchiją. Aristotelis samprotavo, kad būtų gerai suderinus demokratijos ir aristokratijos principus.
Valstybės funkcijos, anot Aristotelio: ne tik garantuoti saugumą, materialias gyvenimo sąlygas, bet ir rūpintis piliečių dorove ir laime, auklėti piliečius.
Valstybė netgi turinti neduoti galimybės turėti žmogui daugiau negu reikia.

HELENIZMAS IR VĖLYVOJI ANTIKA
(IV – 1 a. p. m. e.)

(hellenizmos – mėgdžiojimas to, kas graikiška)
Graikijos miestai, vidinių ir išorinių prieštaravimų draskomi, taip nusilpo, kad nepajėgė apginti savo nepriklausomybės. Į politikos areną iškilo nauja jėga – Makedonija, kuri sujungė graikus kovai prieš persus, bet jau po Makedonijos vėliava: 338 m. p. m. e. Pilypas Makedonietis sutriuškino graikų polių pasipriešinimą ir prijungė Graikiją prie Makedonijos.
334 m. p. m. e. jo sūnus Aleksandras pradėjo didelius užkariavimus Rytuose. Aleksandras laimėjo lemiamą pergalę prieš persus. Daugeliu karo žygių jis prijungė Egiptą ir visus Rytų kraštus iki Indijos prie graikų civilizacijos.
Sukuriama pasaulinė valstybė, kurioje vyrauja graikų kultūra ir graikų kalba. 323 m. p. m. e. Aleksandras Didysis nelauktai mirė. Po vidaus karų susikūrė trys helenistinės monarchijos: Egiptas, Sirija ir Makedonija.
Tas laikotarpis, trukęs apie 300 metų, ir vadinamas helenizmu.
146 m. p. m. e. Graikiją nukariavo Roma.
Maždaug nuo 50 m. p. m. e. karinį ir politinį pranašumą įgijo Roma, įsiviešpatavusi galų gale nuo Ispanijos vakaruose iki Azijos gilumos. Prasidėjo Romos laikai, kitaip dar vadinami vėlyvąja antika.
Helenizmo epochoje tebeegzistavo senosios mokyklos (Platono akademija, Aristotelio sekėjai peripatetikai, Sokrato sekėjai kinikai), bet atsirado ir naujesnės: skeptikai, epikūriečiai, stoikai.

KINIKAI (cinikai)

Mokykla įkurta apie 400 m. p. m. e. Kinosargo gimnazijoje (nepilnateisiams atėniečių vaikams) Antisteno.
Tikrasis kinikų išminčius – laisvas, stiprus ir savarankiškas žmogus.
Turtas, garbė – ne antraeiliai dalykai, bet jų iš viso reikia atsisakyti. Kinikų požiūriu, malonumas yra blogis, kuris daro žmogų vergu.
Išminties dorovei maža (skirtumas nuo Sokrato, anot kurio žinojimas daro žmogų dorovingą). Antisteno požiūriu, kad žmogus taptų geras, jis turi grūdintis, tai yra jis turi nuolat kovoti su aistromis, potraukiais ir norais.
Diogenas gyveno pagal Antisteno skelbtąsias taisykles: valgė žolę, šaknis, nevirtą mėsą, miegojo ant žemės, tik nuo blogo oro slėpėsi statinėje.

„Cinizmas (gr. kynismos) – moralės principas, pagrįstas priklausomybės nuo visuomenės neigimu; reiškiasi nihilistine pažiūra į dvasinę kultūrą, dorovės normų ignoravimu, tyčiojimuisi iš jos principų ir idealų” – taip šiandien žodynas aiškina žodžio „cinizmas” reikšmę.

SKEPTIKAI
(abejojantieji, kritikuojantieji)

Pironas (apie 360 – 270 m. p. m. e.), Karneadas (213 – 128 a. p. m. e.)
Skeptikai perėmė ir plėtojo sofistų reliatyvizmo ir konvencionalizmo principus. Tiesos kriterijaus nėra, yra tik tikimybės.
Pirono skepticizmo atramos taškas yra susilaikymo nuo sprendinių (gr. epochē) ir sielos ramybės (ataraxia) sąryšis. Jis mano, kad kiekvienam teiginiui galima rasti lygiavertį priešingą teiginį
Etikoje skepticizmas vedė prie visiško chaoso. Buvo galima pateisinti bet kokį poelgį.
Karneadas vieną dieną paskaitoje gynė Sokrato teiginį, kad blogiau tam, kuris pavogė, o ne tam, kurį apvogė, o kitą dieną įrodinėjo priešingai.

EPIKŪRIEČIAI
Epikūras (341 – 270 m. p. m. e.)
Apie 300-uosius m. p. m. e. įkūrė filosofinę mokyklą Atėnuose. Pasakojama, kad epikūriečiai rinkdavęsi sode, virš kurio vartų kabojęs užrašas: „Pašalieti, čia tau bus gera. Aukščiausias gėris čia – malonumas”.
Epikūras išplėtojo Aristipo malonumo etiką, sujungdamas ją su Demokrito atomizmu.
Tačiau Epikūras atmetė Demokrito visatos centro idėją. Epikūro manymu, atomai dėl svorio juda žemyn, o dėl susidūrimų – ir kitomis kryptimis. Taip atsiranda galimybė susidaryti atsitiktiniams daiktams. Taigi, Epikūras modifikavo Demokrito teoriją, kad išgelbėtų atsitiktinumą (anot Demokrito, viskas būtina).
Negana to, Epikūras sako, jog be būtinų ir atsitiktinių yra dar ir dalykai, kuriuos aš (mes) įvykdau.
„Siela yra kūnas, susidedąs iš švelnių dalelyčių, išsklaidytas po visą atomų sambūrį, bet labai panaši į dvelkimą, turintį kažkokią karščio priemaišą…”
Visi kūnai siunčia nuolat nuo savo paviršiaus plonyčius savo atvaizdus, kurie ir sukelia švelnumo, spalvos ar skonio supratimą.
Epikūras sukūrė etiką, kurios didžiausia vertybė ir didžiausias gėris yra malonumas. Vėlesniais laikais Epikūro etika buvo interpretuojama kaip propaguojanti lengvą gyvenimą, malonumų vaikymąsi. Bet taip nėra. Epikūro etikos tikslas – išmokyti žmogų gyventi protingai, įvertinti veiksmų, kuriais siekiama malonumo, padarinius, visas jėgas skirti tam, kas užtikrina dvasios ramybę.
Poreikius Epikūras skirstė į 1) natūralius ir būtinus (ištroškus – gerti),
2) natūralius, bet nebūtinus (pavyzdžiui, prašmatnūs rūbai, ypatingi valgiai) ir
3) nenatūralius ir nebūtinus (nesaikingas turto ar garbės siekimas).
Taigi Epikūras nepriešstatė kūno ir dvasios malonumų, nes pagrindinį malonumą – gyvenimo džiaugsmą – sąlygoja sveiko kūno ir vidinės ramybės vienovė. Be to, kūno malonumai dažnai būna pirmesni (alkio, troškulio patenkinimas).
Tačiau dvasios malonumai neabejotinai svarbesni, o didžiausias malonumas – sielos ramybė.
Norint gyventi laimingai svarbu įveikti mirties baimę. Šiuo klausimu Epikūras rėmėsi Demokrito teorija apie sielos atomus: mums mirus visi sielos atomai pasklinda į visas puses.
„Kai mes esame, tai mirties dar nėra, o kai mirtis ateina, mūsų jau nėra”. Epikūras savo filosofiją apibūdino tokiomis išvadomis:
Dievų nereikia bijoti.
Mirties nereikia paisyti.
Laimę nesunku pasiekti.
Nelaimes lengva ištverti.

„Gyvenk paslapčia”
Epikūro „sode” buvo ir moterų.
Savo raidos pradžioje epikūrizmas buvo sugriuvusios polio bendruomenės nario pasitraukimo į vienatvę pasaulėžvalga, o stoikų filosofija – besikuriančios pasaulinės valstybės piliečio kosmopolitinis savęs ieškojimas. (Kinikas Diogenas pirmasis apsiskelbė pasaulio piliečiu).

STOIKAI

Stoikų filosofija atsirado Atėnuose apie 300 m. p. m. e.
Pradininkas Zenonas, su savo klausytojais susitikdavęs po kolonomis (stoa – kolona). Daugiausiai žinome apie vėlyvuosius stoikus: Lucijų Anėjų Seneką (4 m. p. m. e. – 65 m. p. Kr.), Epiktetą (50 – 130 m.) ir Marką Aurelijų (121 – 180 m.)
Stoikams pasaulis yra vieningas, gyvas kūnas, persmelktas viską sudvasinančios ugnies (pneumos). Ta ugnis – ir protas, ir dievas.
Žmogaus gyvenimas suprantamas tik kaip to pasaulio atvejis, kaip būtinos priežasčių grandinės dalis. Todėl žmogaus gyvenimas besąlygiškai pavaldus pasaulio protui, arba likimui.
Stoikai visai atmeta drąsų Epikūro teiginį, kad žmogus gali priešstatyti save dievams, ieškoti savyje savo veikimo įstatymo.
Seneka sako, kad pakeisti pasaulio tvarkos mes negalime, užtat galime įgyti dvasios tvirtybę, vertą doro vyro, ir kantriai iškęsti visas negandas, nesiginčydami su gamta.
Vienintelis kelias į dvasinę laimę – tai išsivadavimas nuo besaikio prisirišimo prie viso to, kas nepriklauso nuo žmogaus valios.
Visatos protas sukūrė žmones bendram gyvenimui.
Kadangi visų žmonių tėvas – pasaulio protas, tai visi žmonės yra broliai, sudarą vieną pasaulinę visuomenę su vienu, visiems bendru įstatymu.
Vergija – likimo arba pasaulio proto duota.
Mirtis visus sulygina – susiliejama su pasauline ugnimi.
Taigi, žmogaus idealas stoikams – išminčius, kuris vadovaujasi protu, niekuo nesistebi, vienodai ramiai išgyvena ir sėkmę, ir nelaimę.
Kadangi stoikai gyveno tokiu metu, kai laisvasis žmogus, kaip anksčiau vergas, pasijuto bejėgis, valdomas svetimų, jo nekontroliuojamų jėgų, todėl jie ir turi tikslą ugdyti žmogaus dvasinės nepriklausomybės ir orumo jausmą.
Tačiau, kita vertus, stoikai, raginę išmokti susitaikyti su likimu, teigia tokią pat besąlygišką žmogaus valios ir pastangų reikšmę, žmogaus galimybę ir pareigą sąlygoti savo elgesį ne pagal išorines aplinkybes, o tik siekiant gėrio ir dorybės.
Gyventi reikia ne kaip minia gyvena, bet kaip dera išminčiui.
Stoikų monoteizmas, ugnies pavidalu pasirodanti šventoji dvasia, pasaulinė jų bendruomenė, žmonių lygybės idėja, šaukimas pasitraukti į dvasinio tobulėjimo vienatvę įėjo į krikščionybės pagrindus.

***
Ir Epikūras, ir stoikai kalba apie tokį gyvenimo būdą, kuris yra vertingas, siektinas, bet kuris pasitaiko gyvenime labai retai.
Epikūras mano, kad žmogus turi susirasti vertingo gyvenimo principus remdamasis savo prigimties, savo poreikių žinojimu.
Stoikai vertingo gyvenimo principus siejo su gamta, pasauliu, o vertingiausia pasaulyje protas.
Epikūriečių požiūriu, apie tai, kas vertinga, dora, sprendžiama iš to, kas reikalinga žmogui, o stoikų požiūriu – iš to, kas vertinga pasaulyje apskritai, sprendžiama, kas reikalinga žmogui.
Taigi stoikai priartėjo prie išvados, kad vertybės negali būti paaiškintos remiantis kažkuo kitu, kas nėra vertybė.